title,text,category
Kontrakt med den tyske grossist Followfood giver sved på panden hos Rømer Vegan,"Glas med plantebaserede alternativer til fisk baner vej for Rømer-familiens hidtil største gennembrud på det tyske marked.

Efter mange års tilstedeværelse på udenlandske fødevarermesser skrev direktør og stifter Niels Rømer fra den familieejede virksomhed Rømer Vegan i februar under på en kontrakt med den tyske grossist Followfood.

Den østjyske producent af veganske fødevarer skal levere to forskellige plantebaserede alternativer til tun til den tyske grossist.

Aftalen markerede starten på den hidtil travleste periode for de ansatte i Rømer Vegan, hvor produktionen skulle op i et helt andet gear for at følge med efterspørgslen i Tyskland.

»Jeg tror, at vi efterhånden må være ude i flere tusinde tyske butikker, og vi har forrygende travlt,« siger Niels Rømer, som normalt ikke er kendt som en mand, der slynger om sig med store ord om egne bedrifter.

Men når talen falder på den kontrakt, som han har lavet med den tyske grossist i begyndelsen af året, har han vanskeligt ved at tæmme begejstringen.

»Det er vores hidtil største gennembrud i udlandet. I første omgang gælder det to produkter fra vores serie af glasvarer, men jeg håber, at der kommer flere til,« siger Niels Rømer, som allerede arbejder på et nyt ""fiskelignende produkt.

»Det er kæmpestort for os, og aftalen har betydet, at vi måtte investere i nye maskiner og ansætte flere medarbejdere for at følge med.«


ER INDE I FLERE KÆDER

Siden foråret har en lastbil hver måned forladt fabrikken i Vrinners med kurs mod Tyskland, og ordrerne ruller nærmest ind lige så hurtigt, som Rømer Vegan kan producere glassene med de veganske alternativer til fisk.

I Tyskland sørger Followfoods korps af sælgere for at distribuere produkterne videre til store landsdækkende kæder som Rossmann, Denn""s og dm-Drogeriemarkt m.fl.

Men for de tyske forbrugere er det ikke tydeligt, at der er tale om danske produkter, da glassene fra Rømer Vegan er indlemmet i Followfoods egen private label-serie.

»Det betyder, at vi ikke skal bekymre os om markedsføring,« siger Niels Rømer, der betragter det som en kæmpe fordel for en lille virksomhed som Rømer Vegan at levere til private label.

FRA FISK TIL PLANTER Followfood, som har hovedsæde i Tübingen i Baden-Wurttemberg, startede i 2000 som en ren fiskegrossist. Efter få år i branchen begyndte selskabet at koncentrere sig om bæredygtige fiskeprodukter og i 2013 gjorde de første plantebasererede varer deres indtog.

Da grossisten i efteråret 2023 besøgte Rømer Vegans stand på Anugamessen i Køln, viste grossisten stor interesse for de plantebaserede ""fiskeprodukter"". Niels Rømer havde derfor en rigtig god mavefornemmelse, da han tog hjem til det nedlagte Arla-mejeri i Vrinners på Djursland, som i mange år har dannet rammen om flere af Rømer-familiens mange økologiske produktioner. Han sendte vareprøver til Tyskland og efter nogle mindre smagsjusteringer, kunne Niels Rømer og Followfood mødes i februar på Bio- Fach-messen i Nürnberg, hvor de indgik den aftale, som siden har skabt forrygende travlhed i Vrinners.


GROSSISTEN ER ET MUST

Det er de færreste mennesker, som har pakket kufferten så mange gange som Niels Rømer for at rejse ud til fødevaremesser i hele verden, og selv om han ved, at der er mange nitter i stakken af visitkort, som han har med hjem fra messerne, er han måske det bedste bevis på, at vedholdenhed betaler sig, når man arbejder med eksport.

»Jeg tror ikke, at man kan komme ind på det tyske marked uden at have en aftale med en grossist, og det ville aldrig have været muligt for os at komme ind på markedet under vores eget brand,« siger den garvede producent, som er still going strong, selv om han har fejret sin 70 års fødselsdag.

Han har ikke tal på, hvor mange dage han har tilbragt på Rømer-familiens forskellige messestande, men der næppe tvivl om, at 2023-ugaven af Anuga-messen i Køln altid vil stå mejslet som en milepæl i bestræbelserne på at få gang i salget af veganske produkter fra Rømer Vegan.

STARTEN PÅ EKSPORTEVENTYR Gennem mange år havde Rømer-familien produceret økologiske kager, kiks, proteinbarer, marmelade og chokolade-produkter under brandet Mols Organic, men i 2019 sadlede familien om, da de øjnede konturerne af et voksende plantebaseret marked.

Derfor etablerede de Rømer Vegan, som lancerede de første produkter, netop som corona lukkede hele landet, og siden er salget på det danske marked ifølge Niels Rømer gået meget trægt.

Derfor er han ekstra glad for gennembruddet i Tyskland, som han håber markerer starten på et større eksporteventyr.

Rømer Vegans glas med tunfri produkter er allerede i handlen i Danmark, men det er i Tyskland, at salget rykker. Foto: Rømer Vegan
Rømer Vegan har været særdeles aktiv på de udenlandske fødevaremesser de seneste år, og det har nu skabt et gennembrud på det tyske marked for veganske produkter. 
",Økonomi og jura
Lokal erhvervsmand lancerer plantepølse med det rigtige knæk,"Det har taget et par år at udvikle pølse fra Rømer Vegan -Niels Rømers virksomhed.

MADGLÆDE Silkeborg-erhvervsmanden Niels Rømer lancerer nu et nyt fødevareprodukt -en plantepølse.

Han fortæller, at det er to års ihærdigt udviklingsarbejde, som har resulteret i en vegansk pølse med det helt rigtige knæk. Produktet kommer fra hans virksomhed Rømer Vegan Product ApS i Mols Bjerge. Plantepølsen er lavet i »tarm« lavet af tang -en avanceret produktionsmetode, hvor tang i geléform sprøjtes omkring plantefars for derefter at stivne.

-Vi skal gentænke vores tilgang og adgang til fødevarer.

Vi skal finde nye smage og bruge dem på måder, der løfter vores madoplevelser til nye højder, lyder det fra Niels Rømer.

Han gør opmærksom på, at madkultur er ikke noget, man vender op og ned med et trylleslag.

-Vi arbejder med de former, ord og strukturer, som forbrugeren kender og holder af i forvejen. En pølse er for eksempel en pølse, uanset om der er hakket kødfars eller rørt plantefars i den. Vi undskylder ikke, at den ikke er fyldt med gris og ko, siger Niels Rømer.

Ifølge erhvervsmanden, der privat bor i Hinge, er Rømer Vegan-produkterne skabt ud fra ægte madglæde.

-Når vi står ved gryderne, så laver vi ordentlig mad af gode, økologiske råvarer. Vi kunne aldrig drømme om at bruge kunstige tilsætningsstoffer, for målet er at lave mad, som udspringer af den rene natur, lyder det fra Niels Rømer.

Rømer-familien har forskellige virksomheder, heriblandt butikken Heksekosten på Nygade og Rømer Naturprodukt på Hagemannsvej i Silkeborg.
",Etik og livsstil
"""Menneskekød"": Protestanter klæder sig af på World Vegan Day","De shoppende på Londons travle Picadilly Circus fik sig noget af en overraskelse på den internationale veganerdag

Nøgne kroppe i plastbakker smurt ind i ""blod"" og indhyllet i husholdningsfilm.

Det var synet, der tirsdag mødte de shoppende på den travle handelsgade Picadilly Circus i London.

Anledningen var den internationale veganerday, ""World Vegan Day"", som fik støtter af dyrevelfærdsorganisationen PETA (People for the ethical treatment of animals) til at smide klunset og sende et stærkt budskab til de handlende i den engelske købsstad.

Protestanterne poserede som pakker med ""menneskekød"" med mærker som ""fritgående"" og ""CO2-neutral"" for at få folk til at droppe animalske produkter og handle vegansk i stedet.
",Etik og livsstil
Horsens-virksomheden Vegan Henchman ApS fik tab i det seneste regnskab,"Det seneste år er endt med underskud i Horsens-virksomheden Vegan Henchman ApS. Det fremgår af det aktuelle regnskab for 2022/23, som selskabet netop har registreret hos Erhvervsstyrelsen.

Årets resultat blev et underskud på -3635 kroner. Det er firmaets første regnskab.

Årets bruttotab var på -5367 kroner. Der er ingen tal for den post fra året før. Bruttofortjeneste eller bruttotab viser det samlede salg, efter udgifter til blandt andet varer og produktion er trukket fra. Tallet fortæller om aktiviteten i virksomheden, og det har især interesse, når firmaet som her ikke oplyser størrelsen på dets omsætning.

Selskabet ledes af direktør Morten Holm Jacobsen Fenger. I første omgang er det Orangutang ApS., der står som ejer. I sidste ende er det Morten Holm Jacobsen Fenger, der er den dominerende ejer.

Vegan Henchman ApS har oplyst, at man arbejder inden for branchen ""Detailhandel med dagligvarer via internet"". Virksomhedens formål er skrevet således: Virksomhedens formål er at inspirere til bæredygtigt fødevareforbrug via veganske og økologiske gør-det-selv blandinger, samt aktiviteter i tilknytning hertil

Vegan Henchman ApS har netop afleveret regnskab for perioden 2 maj 2022 til 30 juni 2023. Resultatet blev et underskud på -3.635 kroner. Foto: Colourbox Vegan Henchman ApS har netop afleveret regnskab for perioden 2 maj 2022 til 30 juni 2023. Resultatet blev et underskud på -3.635 kroner.
",Økonomi og jura
Ubudne gæster med til Køernes Forårsfest,"Mælkeproduktion bygger på ' overgreb og mishandling', mener veganerforeningen ' Go Vegan'. Den er klar til at spolere idyllen, når de økologiske landmænd lukker køerne på græs 15. april. »Træls«, lyder det fra en økologisk mælkeproducent.

Det er ikke kun de økologiske landmænd og børnefamilierne, der har sat kryds ved Øko-dag 15. april for at se de forårskåde køer ' danse' efter en lang vinter.

Det samme har veganerforeningen ' Go Vegan'. Her er man i fuld gang med at forberede ' stille protester' med bannere og brochurer ved en række af de økologiske bedrifter, der åbner dørene den dag.

»' Go Vegan' ønsker, at alle skal kende virkeligheden bag industriens glansbilleder.

Derfor tropper vi op ved gårde flere steder for at oplyse og bryde illusionen om, at det, der foregår i mælkeindustrien -økologisk eller ej -er foreneligt med familiehygge på en dejlig forårssøndag«, skriver foreningen på Facebook, hvor de lokale demonstrationer organiseres.

Foreningen er imod al husdyrproduktion og kritiserer bl. a., at mælkeproducenter adskiller køer og kalve kort efter fødslen og enten skyder eller opfeder tyrekalve kun for at ' dræbe' dem.

»Mælkeproduktion er inficeret med lidelse«, hævder de på deres bannere.


»Det er lidt træls«

Frode Lehmann, økologisk mælkeproducent ved Broager i Sønderjylland, er en af de mælkeproducenter, der får besøg af demonstranter fra ' Go Vegan' 15. april. Det havde han også sidste år.

»Det er ikke noget stort problem, men det er da lidt træls«, siger han.

»Det mest generende er, at de sinker trafikken. Vi har 800 biler, der skal igennem på en time. De må gerne stå dernede og dele flyers ud, men de må ikke stå i vejen. Men det gjorde de alligevel, -folk tror jo, de er en del af arrangementet og ruller ruden ned«.


Dialog ikke mulig

Frode Lehmann synes, det er svært at finde ud af, hvordan han som landmand skal forholde sig til veganerne.

»Man kan ikke have en dialog med dem, for de ønsker slet ikke, vi er der. Vi prøver at gøre det godt, men uanset hvad er det ikke godt nok for dem«. »Det er fint nok, at folk spiser mindre kød -i bund og grund må folk jo spise, hvad de vil. Men jeg har et problem med dem, der vil bestemme, hvad andre folk skal spise«.

»Man kan ikke have en dialog med dem, for de ønsker slet ikke, vi er der. Vi prøver at gøre det godt, men uanset hvad er det ikke godt nok for dem«. Frode Lehmann, økologisk mælkeproducent.
",Etik og livsstil
Rømer-familien hopper med på den veganske bølge,"PLANTEBASERET KOST Hidtil har Rømer-familien været mest kendt for økologiske sodavand, øl og sprut samt chokolade, rawbarer og småkager, men med en ny stor satsning i form af selskabet Rømer Vegan Products håber familien at få en bid af det voksende marked for plantebaserede fødevarer.

Selv om den økologiske pionerer Niels Rømer ubetinget er en af de mest garvede messeudstillere i den økologiske branche i Danmark, var der lidt ekstra sommerfugle i maven, da han og sønnerne Aksel og Nicolai Rømer i år satte kurs mod Køln og verdens største fødevaremesse Anuga.

Det skete kun knap en måned efter, at iværksætterfamilien registrerede selskabet Rømer Vegan Products ApS i CVR-registeret. Niels Rømer er direktør for det nyetablerede selskab, der er familiens seneste nye store satsning på veganske produkter, som blev præsenteret første gang på messen.

At dømme efter interessen i Køln tegner det lyst for selskabet, lyder den umiddelbare vurdering efter Anuga.

»Vi har ret store forventninger til de nye produkter, og vi tror så meget på det, at vi fra starten har gearet fabrikken til en stor produktion,« sagde Aksel Rømer, som er overbevist om, at Rømer Vegan-serien vil udvikle sig til en sund forretning.

»På messen oplevede vi stor interesse for vores veganske pølser, bøffer og falafelkugler. Folk var genrelt godt tilfredse med både smagen og konsistensen, der differentierer sig en del i forhold til mange andre veganske produkter,« sagde han efter messen.


Nyt selskab til de søde sager

Forud for Anuga var gået nogle meget travle måneder med produktudvikling og indretning af produktionslokaler i det nedlagte Arla-mejeri i Vrinners, som Rømer-familie overtog, da den købte chokoladeproducenten Woodshade tilbage i 2014.

Siden er omsætningen øget betragteligt, og med Aksel Rømer ved roret har selskabet ændret navn til Mols Organic, som ud over chokolade også producerer småkager og rawbarer.

Nu får de mange søde sager selskab af plantebaserede falafler, pølser, postejer og burgerbøffer, som fra årsskiftet bliver produceret i lokaler, der blev ledige, da en mjødproducent opsage et lejemål i mejeriet.


Veganske varer længe undervejs

»Vi havde planlagt at lave plantebaserede produkter længe inden, den veganske bølge kom i gang,« sagde Niels Rømer, da avisen besøgte de knap færdigindrettede produktionslokaler i Vrinners forud for Anuga.

Han har brugt et års tid til at finde frem til og anskaffe den maskinpark, som er nødvendig for at igangsætte en større produktion, som i første omgang er målrettet dagligvarehandlen, hvor de første produkter efter planen bliver lanceret ved årsskiftet.

Arbejdet med veganske varer er langt fra nyt for familien Rømer, som har importeret tofu og andre plantebaserede produkter gennem mange år via grossistvirksomheden Rømer Produkter.

Men det er første gang, han har indrettet en produktionslokale, som mest af alt ligner en kødforædlings virksomhed med lynhakker, pølsestopper, en stor røgovn og diverse pakkelinjer. Samlet er der tale om en stor investering, som familien dog ikke ønsker at sætte tal på, men Niels Rømer lægger ikke skjul på, at slagteriudstyr er dyrt.


Næste stop er NOFF i Malmø

Den 12. november drager Rømer Vegan Product igen til udlandet. Denne gang for at deltage i Nordic Organic Food Fair i Malmø, og nu er der efterhånden ved at være styr på hele produktionen.

»Men vi kommer til at køre flere testproduktioner, så vi er helt klar til langceringen i januar. Der er altid nogle detaljer, som skal justeres, men vi skal nok nå at blive klar,« forsikrer Axel Rømer.

Han håber, at det på længere sigt bliver muligt at købe hovedparten af råvarerne hos danske producenter, og et vigtigt skridt i den retning bliver taget, når stifterne af Hanegal Ulrich Kern-Hansen og Fie Graugaards nye selskab, Organic Plant Protein, er klar til at levere plantebaserede råvarer fra danske økologer.
",Økonomi og jura
"Vegansk aktivist: Kødspisere har bevidst eller ubevidst truffet det valg, at de vil bidrage til mishandling af dyr","De kalder svin for slaver og tager til Århus Slagtehus for at se køer med store bange øjne blive aflivet, mens de demonstrerer mod animalsk fødevareproduktion. Veganismen og veganaktivismen breder sig. Information tog til gruppen Vegan Changes første offentlige debatmøde.

Det er lidt uheldigt, at min paninis mozzarella - der efter veganeres opfattelse er blevet til som følge af udbytning af køer - hænger smeltende fra læber til brød i det øjeblik, at Ulrik Myrtue fra Vegan Change indleder sit oplæg på den århusianske Fairbar.

Bag ham er der et billede af fire dyr. Hund og kat er ven. Kylling og gris er mad.

Det er ikke i sig selv nogen revolutionerende konstatering.

Men hvis man tænker dybere over, hvorfor det er sådan, kan man muligvis finde frem til, at denne praksis er et resultat af kulturel manipulation, hvor det fremstilles som en eviggyldig sandhed, at kød er den eneste rigtige kilde til protein, og at man skal drikke mælk for at få kalsium, forklarer Ulrik Myrtue. En halv time i forvejen har et andet af Vegan Changes omkring ti medlemmer, Sophia Nox, forsøgt sig med et bevidsthedsudvidende eksperiment på mig, som måske kunne være kimen til forandring.

Da jeg var barn, holdt vi får. De fik lam, og vi gav nogle af dem flaske med mælkeerstatning. Men vi slagtede dem også. I mange år af min barndom brød jeg mig ikke om at spise lammekød. Det kommer jeg pludselig i tanke om, da vi taler om dyrs lavere rangerende placering i civilisationen, til trods for at de er levende, sansende væsner.

»Det er det interessante. Hvorfor starter vi med at have den holdning til dyr, når vi er børn? Det viser, at den kultur, vi opdrages i, og som præger vores opfattelse af, at dyr må udnyttes og undertrykkes, kan forandres,« forklarer Sophia Nox.

Kan vi alle sammen komme tilbage til barndommens instinktive respekt, varme og optagethed af de andre dyr på kloden, vil aktivisterne fra Vegan Change i det lille ikke helt fyldte cafelokale, hvor de serverer hjemmebagt veganerkage og tilbyder plantemælk til kaffen, have opfyldt deres mål.

Det er deres mission, og denne oktoberaften holder gruppen for første gang informations-og debatmøde om veganisme, inviteret af den frivilligt drevne nonprofit-bar på Nørre Allé i Aarhus.


Fuglemenstruation

Veganismen og den veganske bevægelse breder sig, og der bliver flere og flere som Ulrik Myrtue og Sophia Nox, der holder sig væk fra både kød, fisk, mælkeprodukter og æg. Ifølge Politiken, som jævnligt skriver om fænomenet i avisens madsektion, har veganske facebookgrupper fået tusindvis af medlemmer på få år - næsten 18.000 danskere deler opskrifter og billeder af vegansk mad i en lukket facebookgruppe.

Supermarkederne får flere og flere veganske produkter på hylderne, og på de sociale medier og diverse blogs er der masser af opskrifter på kødfri retter. Dansk Vegetarforening anslår, at cirka 25.000 danskere er veganere, og det er især unge, ligesom Ulrik Myrtue og Sophia Nox, der vælger den veganske udgave af vegetarismen.

Man kan, som Ulrik Myrtue forklarer, bare spise vegansk. Men man også vælge af gå den mere aktivistiske vej og »bidrage til at få andre til at tænke over, hvordan man kan afstå fra at udnytte og mishandle dyr«. Det gør et stigende antal aktivister i grupper som bl. a. Anonymous for the voiceless, Go Vegan, Dyrenes Alliance, Direct Action Everywhere og Anima.

I sommer fik århusianerne i Vegan Change stor medieopmærksomhed, fordi en blogger med tusindvis af følgere lagde billeder op af en af deres aktioner i Netto, hvor de havde skiftet de sædvanlige prisskilte ud. I stedet for svinekød i strimler stod der nu for eksempel, »død gris i strimler«. På hylden med æg stod der »fuglemenstruation«. Ulrik Myrtue viser et billede af blodpletter på asfalt og siger, at han godt kunne have vist noget der var værre.

Gruppen har deltaget i dyrevelfærdsmarcher, demonstreret foran fødevareproducenter som Arla og Århus Slagtehus, hvor kørerne står udenfor og venter på at blive aflivet ved at få skåret halsen over.

»Man kan se en del, fordi det er et gammelt slagteri, som er er ret åbnet.

Køerne kigger på os med angste øjne, og vi får øjenkontakt. De står og skubber og er urolige. Og når jeg ser på det her billede med blod, må jeg spørge mig selv om, at hvis jeg ikke kan lide at se det, hvordan kan jeg så forsvare at spise det,« spørger Ulrik Myrtue.


Tesfayes livsstil

Men aftenen har også til formål at udrydde fordomme om veganske aktivister som en samling »terrorister« med ekstreme holdninger og vaner, der ser ned på folk, der spiser kød.

Den forestilling fik ekstra vind i sejlene for nogle måneder siden, da nogle veganere havde givet Centerslagteren i Albertslund dårlige anmeldelser.

En shitstorm udviklede sig mod slagteren. Den lokale avis tog sagen op, hvorefter den socialdemokratiske politiker Mattias Tesfaye, der havde fået nys om sagen, skrev til sine godt 44.000 følgere på Facebook, at han efterhånden var »ved at være godt og grundigt træt af denne anmassende veganerbevægelse, der gør livet surt for en ganske almindelig slagter, der bare passer sit arbejde og sin butik«. Også Socialdemokratiets formand Mette Frederiksen støttede op om slagteren. Et par dage senere, hvor hun handlede ind i forretningen, vist nok leverpostej, skrev hun efterfølgende på Facebook: »En god slagterbutik er blevet hetzet af nogle veganere.« En kødkrig med arbejderklasseundertoner udviklede sig, for veganerne mener omvendt, at det er dem, planteæderne, der bliver hetzet af kødspiserne, også kaldet carnister.

De bliver fremstillet som »en vegansk mafia«, men afviser, at der er noget som helst koordineret over aktioner som den mod slagteren i Albertslund, hvis søn i øvrigt ifølge et nu fjernet opslag på Facebook glædede sig over den gode reklame, shitstormen gav anledning til.

Veganerne på cafeen Fairbar opfatter sig heller ikke som livsstilspoliti over for arbejderklassen og fortæller, at de er en blandet flok af studerende, men også folk med almindeligt fast arbejde i alle aldre.

33-årige Sohia Nox, der som privatperson skrev en af de dårligere anmeldelser på Centerslagterens hjemmeside, er opvokset i Nordjylland og bor det meste af tiden i en lille nordjysk landsby. Det er ikke sådan, at naboerne - hvoraf mange er landmænd - ved, at hun er vegansk aktivist. Det er bedst at afpasse sine informationer og vente til den rigtige situation opstår, før man går i dialog, mener Sophia Nox.

For veganere som Sophia Nox er det dyreetiske aspekt, det vigtigste i forhold til at være veganer. Selvom hun også fremhæver, at det gavner helbred og miljø. Selv er hun opvokset i en altspisende familie, men har spist vegetarisk, siden hun flyttede hjemmefra, og vegansk fra begyndelsen af 2017.

Hun var mest bekymret over, om hun kunne undvære ost. Men da jeg spørger hende, hvad der er det værste, mennesker gør mod dyr, er det fårene, der er blandt de mest lidende.

Det er ifølge Sophia Nox et godt eksempel på menneskers rovdrift, når australske får dør af overophedning, fordi deres ejere har avlet på dem, så de fremstiller så meget uld som muligt.

»Det sætter ens nydelse ved et par uldskokker i perspektiv,« siger Sophia Nox.

Sophia Nox har læst arkæologi og ved godt, at mennesket har spist kød siden stenalderen. Men hun fremhæver, at livet dengang var langt mere fysisk krævende end i dag, nu hvor man tilmed i hvert fald i Vesten har mange muligheder for at undlade at spise kød.

Alligevel kan tonen på Facebook blive temmelig hård mellem kødspisere og veganere. Veganere kan blive »grøntsagsludere«, mens en veganer kan skrive: »Tyrekalvene slås ihjel efter få timer - så du kan få ' din' mælk. Og hvis det er en kvie, skal hun selvfølgelig voldtages, så hun også kan give mælk til sin ejer.«.


Prædikende?

Jeg spørger Sophia Nox, hvordan hun har det med kødspisere.

»Jeg kan godt acceptere, at folk spiser kød. Men jeg kan ikke respektere det. Det er et valg, de har truffet bevidst eller ubevidst, at de vil bidrage til mishandling af dyr. Det ville være det samme som at bede mig respektere en pædofil, der forgriber sig på børn. Veganeres manglende respekt for folk, der slår andre levende væsner ihjel, kan godt være medvirkende til, at det bliver voldsomt indimellem. Vi får mange kommentarer på nettet, og der er også veganere, der ikke lægger fingrene imellem,« siger hun.

En britisk undersøgelse har vist, at hvis veganeres argumentation bliver for prædikende, gør det folk mindre tilbøjelige til at droppe kødet.

»Jeg tror, man kan komme rigtig langt med at inspirere folk. Jeg har en lille butik, hvor jeg sælger planter, grøntsager og frugter. Og det er populært i den landsby, hvor jeg bor, fordi det er egen avl. Jeg tror, der er mange indgangsvinkler til, om vi skal spise plantebaseret eller animalsk.

Det kan man så supplere med noget mere konfrontatorisk og aktivistisk.

Det kan godt være, det skræmmer nogle væk. Den risiko løber man altid som aktivist. Men det tiltrækker også andre,« siger Sophia Nox.

I pausen inden veganerquizzen spørger jeg en ung kvinde blandt publikum, om hun kunne tænke sig at blive veganer. Det er Ulrik Myrtues kæreste. Hun overvejer det, men synes, det er svært, når hun holder så meget af forskellige animalske produkter.

»Men forleden fik jeg noget seitan (hvedeprotein, red.), der smagte præcist som pulled pork. Jeg blev også helt glad, da jeg smagte flødeskum lavet på soyamælk. Det troede jeg ikke, man kunne. Det gode er, at der kommer flere og flere veganske produkter, og så er det ikke så svært,« siger hun.
",Etik og livsstil
Tilbagekalder økologiske fødevarer - risiko for mug,"Virksomheden Rømer Vegan tilbagekalder fredag flere produkter. Det sker, fordi kan være mug i madvarerne - det gør dem uegnet som fødevarer. Helt præcist drejer det sig om to forskellige produkter:

Rømer Vegan har konstateret, at der i netop disse to partier af varer kan være risiko for mug, og derfor har man skredet til tilbagekaldelsen.

De to økologiske madvarer er solgt i Coop- og Irma-butikker over hele landet

I en pressemeddelelse opfordrer Fødevarestyrelsen til, at forbrugere, der skulle være i besiddelse i madvarerne, kasserer dem eller leverer dem tibage til den butik, hvor de er købt.
",Etik og livsstil
Aktivister bebuder aktion på øko-landbrug ved Silkeborg,"Aktivister fra Go Vegan vil protestere mod det, de kalder »mælkeindustriens propaganda«, når økologiske køer lukkes på græs ved Køernes Forårsfest.

Silkeborg Aktivister fra dyrerettighedsorganisationen Go Vegan samles søndag den 23. april på udvalgte gårde i Jylland og på Sjælland for at gøre de besøgende »opmærksom på virkeligheden bag industriens glansbilleder«, som det lyder i en pressemeddelelse.

Ved Silkeborg vil organisationen protestere ved gården Hjortsminde på Sortenborgvej 6.

Go Vegan afholder denne protest i samarbejde med Aarhus-baserede Vegan Change.

I pressemeddelelsen skriver Go Vegan: »Familien Danmark er endnu engang inviteret til at overvære køerne »danse«, når de efter et halvt års indespærring i stalden endelig får adgang til at bevæge sig på græs i overensstemmelse med deres natur.«

Go Vegan benytter »Køernes Forårsfest«til at protestere mod de»idylliske glansbilleder«, som organisationen mener, at den økologiske mælkeindustri maler af køernes tilværelse og skriver i pressemeddelelsen, at»køer er sansende, følende, bevidste individer«- og at»bag kulisserne i mælkeindustrien reduceres de til produktionsmidler, maskiner i mælkefabrikkerne.«

Go Vegan har i flere år afholdt protester i anledning af »Køernes Forårsfest«, og tilslutningen til protesterne vokser ifølge organisationen år for år.

Talspersonen for Go Vegan, Mathias Elrød Madsen, udtaler i pressemeddelelsen:

- Vi er naturligvis glade for den øgede tilslutning. Det er ikke overraskende, at flere vil med os ud på gårdene og tale mod mælkeindustriens manipulerende markedsføring. Flere og flere danskere bliver bevidste om, at det ikke er i tråd med deres grundlæggende værdier at bidrage til unødvendig lidelse og drab. Mennesker kan leve sundt og godt uden mælkeindustriens produkter.
",Etik og livsstil
Demonstration ved Danish Crown,"MARKERING: Vegan Activism Denmark demonstrerede tirsdag morgen i et par timer foran slagteriet på Bragesvej.

RINGSTED: Tirsdag morgen kort efter klokken 8 fik politiet oplysninger om, at flere demonstranter havde samlet sig ved Danish Crowns slagteri på Bragesvej i Ringsted, hvor grisetransporter skulle ankomme i formiddagens løb.

Politiet kørte til område og havde en dialog både med de 10-15 demonstranter og personalet på slagteriet, så demonstrationen kunne forløbe udramatisk.

- Demonstrationen ved slagteriet ophørte kl. ca. 10.15 og var forløbet i god ro og orden, og ingen demonstranter var hverken blevet sigtet eller anholdt, oplyser Martin Bjerregaard, kommunikationsmedarbejder i Midt- og Vestsjællands Politi.

Protesten var arrangeret af organisationen Vegan Activism Denmark.

- Vi ønsker, at Danish Crown holder op med at udnytte og dræbe dyr. Alternativt ønsker vi, at Danish Crown lukker ned, skriver presseansvarlig i Vegan Activism Denmark Lars Corvinius Olesen i en mail til Dagbladet.

Det er helt bevidst, at demonstrationen holdes i december.

- Det er en måned, der burde handle om medfølelse og kærlighed. I stedet er det den måned på året, hvor flest individer bliver dræbt, påpeger Lars Corvinius Olesen.
",Etik og livsstil
Vegetarisk forening anker sag om vegansk hospitalsmad til landsret,"Veganer blev ikke forskelsbehandlet, da hun ikke fik særlig mad på sygehus. Nu anker hun sammen med forening.

En sag om ret til vegansk kost på hospitalet ankes til landsretten.

Det oplyser Dansk Vegetarisk Forening til Ritzau mandag morgen.

Det sker på grund af sagens principielle karakter, lyder det fra foreningen.

Foreningen anker sagen sammen med Mette Rasmussen, som den konkrete sag tager udgangspunkt i.

Hun var i 2020 indlagt på Hvidovre Hospital i forbindelse med sin graviditet og fødsel.

Mette Rasmussen var ikke tilfreds med den kost, som hospitalet kunne tilbyde hende. Den bestod eksempelvis af ris, rodfrugter og knækbrød.

Foreningen mener, at det er diskrimination, hvis veganere ikke kan få et reelt vegansk måltid på sygehuset.

Foreningen havde stævnet Region Hovedstaden, der driver hospitalet, på vegne af Mette Rasmussen.

Men regionen blev torsdag frifundet.

En dom fra Retten i Hillerød lød, at Mette Rasmussen, der lever efter veganske principper, ikke havde ret til en særlig menu som indlagt.

Regionen har lagt vægt på, at sagen handler om kvindens subjektive syn på, hvad et tilstrækkeligt vegansk måltid er.

Men Dansk Vegetarisk Forening har fremført, at veganere er beskyttet som minoritet i Den Europæiske Menneskerettighedskonvention.

Den påstand afviste retten altså.

Selv om udbuddet af vegansk mad ikke var lige så stort som til patienter, der spiste andet end vegansk kost, er det ikke i sig selv nok til at være en krænkelse af menneskerettighederne, lyder det.

- Kvinden havde mulighed for selv at medbringe mad eller via pårørende eller andre at få leveret vegansk mad til hospitalet. Hun havde endvidere mulighed for at købe vegansk mad i en butik, der var beliggende på hospitalets område, skrev retten blandt andet.

Kvinden er ansat i Dansk Vegetarisk Forening og lever vegansk. Det vil sige, at hun kun spiser plantebaseret mad og altså hverken kød, fisk, mejeriprodukter eller æg.

Foreningen har rejst flere sager på vegne af borgere for at sikre plantebaseret mad i de offentlige køkkener.

I en anden sag har foreningen fået medhold i, at en piges menneskerettigheder blev overtrådt, da hun ikke kunne få et vegansk måltid i sin børnehave i Jammerbugt Kommune.

To andre sager endte med at blive forældet.

Siden afgørelsen faldt, har Dansk Vegetarisk Forening indsamlet omkring 100.000 kroner fra over 350 forskellige donorer til at føre landsretssagen.
",Økonomi og jura
"Det vælter frem i Malmø: Vegansk morgenmad, vegansk kebab eller vegansk konditorkage","En anden vegansk oase er cafeen Jord, der serverer vegansk morgenmad - hele dagen. Den unge ejer, Elin Ohre, fortæller, at grundtanken med Jord er at lade folk opleve, hvor godt plantebaseret mad kan smage. ...

Vegansk eller plantebaseret. Vegansk mad er mad uden animalske ingredienser, dvs. rent plantebaseret og altså hverken æg eller mælkeprodukter.
",Etik og livsstil
Københavns Kommune dropper vegansk forbud i daginstitutioner,"Det er nu op til de enkelte daginstitutioner i Københanvs Kommune om de vil servere vegansk mad eller tillade en vegansk madpakke.

Indtil årsskiftet skulle Københavns daginstitutioner have en lægeerklæring, hvis et barn skulle have vegansk mad eller en vegansk madpakke med.

Det er slut nu. Børne-og Ungdomsforvaltningen i Københavns Kommune har nemlig droppet kravet om en lægeerklæring.

Det er nu op til den enkelte daginstitution, om den vil servere vegansk mad, eller om de som alternativ vil lade forældrene tage en vegansk madpakke med.

» Jeg er rigtig glad for, at vi nu er sluppet af med de her rigide regler, « siger Niko Grünfeld, der er Alternativets medlem af Børne og Ungdomsudvalget.

» Det giver ikke mening, at man skal have en lægeerklæring for at kunne give sit barn en vegansk madpakke med. Det er jo ikke en sygdom at leve vegansk, « siger han.


Anbefaler ikke vegansk

I en rapport fra Fødevarestyrelsen fra 2015 står der, at » Veganerkost til spædbørn og småbørn kan ikke anbefales, idet det kan være meget vanskeligt at opfylde barnets ernæringsbehov de første leveår. « På trods af det fraråder Fødevarestyrelsen ikke vegansk kost til små børn.

Sektionsleder i Bæredygtig mad & sundhed, under Miljø-og fødevareministeriet, Charlotte Kølln, siger: » Myndighederne kan ikke anbefale vegansk kost til små børn, da der er risiko for, at de kan komme til at mangle vigtige næringsstoffer.

Imidlertid er vores indstilling, at hvis personalet i daginstitutionerne har personale, der fagligt kan lave en velplanlagt vegansk menu, og hvis forældrene ved, at de har ansvar for at give børnene de nødvendige kosttilskud, hvis barnet også spiser vegansk mad hjemme, så kan vi ikke fraråde, at børnene får vegansk kost i daginstitutionen.

Kan hindre væksten

Medlem af Børne-og Ungdomsudvalget, Jens-Kristian Lütken (V) mener, at det er helt hen i vejret at tilbyde vegansk mad til de københavnske børn. Venstre vil tage beslutningen op i Børne-og Ungdomsudvalget.

» Jeg mener, at Københavns Kommune skal lytte til Sundhedsstyrelsen der anbefaler, at små børn ikke skal spise vegansk kost, « siger Jens-Kristian Lütken og tilføjer, at det er et kæmpe ansvar at placere hos institutionerne at skule sammensætte en kost, der lever op til de ernæringsmæssige krav der skal opfyldes, hvis småbørn skal spise vegansk.

» Vegansk kost kan hindre væksten og give hjerneskader, » siger Jens-Kristian Lütken med henvisning til danske eksperter, der i en TV2 artikel fortæller, at vegansk kost blandt andet kan give hjerneskader.

Vi har forsøgt at få en kommentar fra LFS, der organiserer pædagogerne i Københavns Kommune, men det har ikke været muligt.

Det giver ikke mening, at man skal have en lægeerklæring for at kunne give sit barn en vegansk madpakke med. Det er jo ikke en sygdom at leve vegansk.
",Økonomi og jura
Opskrifter til Valentinsdag: Kærlighedsmad uden kød,"Veganer og kogebogsforfatter Ditte Gad Olsen har sat sig for at vise, at vegansk også kan være festligt.

I bogen ""Vegansk til højtider og fest"" har hun samlet opskrifter til alle årets festligheder uden kød og animalske produkter. Opskrifterne til Valentinsdag er bygget op omkring sensuelle råvarer, der siges at være de perfekte elskovsmidler. Her er Ditte Gad Olsens bud på en romantisk treretters for to personer.

Rødbedetatar med rispapir- chips, granatæble og urter

Rødbeder er fantastisk alsidige, og når man bager dem i tilpas lang tid, bliver de faktisk ret 'kødagtige'og karamelliserede. Rødbedetataren er dejlig fyldig og dybrød, hvilket bliver brudt af de lette, men sprøde hvide rispapir-chips. Granatæblekernerne giver ikke kun et skud af syre og friskhed (sammen med urterne), men granatæble er faktisk også blevet anvendt som elskovsmiddel gennem tiderne.


Tatar


1 kg rødbeder i ½ centimeter tykke skiver


1 spsk olivenolie


¼ tsk salt

Rispapir-chips

½ plade rispapir, klippet i kvarte solsikkeolie til stegning

Topping kerner fra ½ granatæble dild purløg, finthakket

Tænd ovnen på 200 °C. Vend rødbedeskiverne med olivenolie og salt på en bageplade med bagepapir. Bag midt i ovnen i 30 minutter. Blend rødbederne i en foodprocessor, til de er blevet til mindre ""tern"". Del rødbedetataren i to og pres hver del sammen. Brug enten hænderne eller en form.


Vegansk på valentinsdag

14. februar er dagen, hvor man fejrer valentinsdag. Det er en tradition, der er kommet til Danmark fra USA, hvor man har brugt dagen til at fejre kærligheden, og sender valentinsbreve til den eller dem, man holder af.Ditte Gad Olsen har samlet en række opskrifter i sin kogebog ""Vegansk til højtider og fest"", som man kan lave for at fejre valentinsdag. Men de kan også bruges en helt almindelig onsdag, hvor man har lyst til at fejre kærligheden til en, man holder af. Opskrifterne er lavet af råvarer, man kalder elskovsmidler.

I kogebogen er der desuden opskrifter til fastelavn uden fløde, påske uden æg, jul uden gris og nytår uden torsk samt mange flere opskrifter. Varm en pande op dækket med en centimeter solsikkeolie. Det tager kun nogle sekunder for rispapiret at blive til chips, så sørg for at have en rist dækket med køkkenrulle klar, som chipsene kan komme over på med det samme. Dryp chipsene af, inden de kommer over på risten. Drys lidt salt over og lad dem køle af.

Fordel den pressede rødbedetatar på to tallerkener, drys granatæblekernerne over, bræk rispapir-chipsene i mindre bidder og fordel på tallerkenen. Slut af med lidt dild og purløg.

Ravioli med græskar, pinjekerner og brændt salviesmør

Kæmperavioli med godt med fyld er perfekte, når man spiser med tændte, levende lys og kigger hinanden dybt i øjnene. Græskarmosen giver sammen med pinjekernerne raviolierne sødme, syrlighed og fylde. Salviesmørret giver en let bitterhed, der sørger for, at smagsløgene får en oplevelse. I denne ret er det pinjekernerne, der er det hemmelige elskovsmiddel. Og der er faktisk noget om snakken: Pinjekerner indeholder zink, som har vist sig at være vigtig for fertiliteten hos begge køn. Opskriften er på seks styk ravioli.


Pastadej

150 g hvedemel


½-1 dl vand

1 spsk olivenolie


1 tsk salt

Græskarmos


¼-½ hokkaidogræskar (cirka 250 g græskarkød)


1 spsk olivenolie


1 spsk tørret estragon


1 tsk balsamicoeddike


50 g rasp salt og peber


Salviesmør

60 g plantesmør

6 friske salvieblade i strimler skal og saft af ¼ økologisk citron salt og peber


30 g pinjekerner spinat eller anden salat

Rør ingredienserne til pastadejen sammen i en skål. Ælt dejen, til den er glat. Men uden at arbejde for meget med den, da det vil gøre pastaen sej. Pak den ind i husholdningsfilm og stil den på køl, indtil fyldet er lavet.

Tænd ovnen på 200 °C. Skær skallen af græskarret, fjern indmaden og skær græskarkødet ud i tern. Vend dem sammen med olivenolien på en bageplade med bagepapir, drys salt over og dæk med sølvpapir. Bag midt i ovnen i 30 minutter.

Mens græskarret bager, tørristes pinjekernerne på en pande, til de bliver gyldne. Stil til side.

Lav bagefter salviesmørret. Steg plantesmørret på en pande. Når det begynder at bruse, tilføjes salvien. Steg videre i et par minutter og tilføj så citronsaft og -skal og lidt salt. Kom smørret i en lille skål, når det begynder at brune. Lad det køle af, inden du smager det til med salt og peber.

Når græskarret er færdigbagt, moses det med en elpisker i en skål. Rør de resterende ingredienser til fyldet i skålen med en ske. Smag til.

Inden pastadejen rulles ud, koges vand op i en stor gryde (fem til syv liter). Rul pastadejen ud i et rektangel, cirka 55 gange 25 centimeter. Hvis du har en pastamaskine, følges anbefalingerne for denne. Ellers er det i gang med kagerullen og armene. Sørg for at lægge nok mel ud, mens du ruller, så pastaen ikke hænger fast. Pastadejen skal være meget tynd. Skær pastapladen ud på langs, så du i alt ender med to lange rektangler.

Fordel en stor spiseskefuld af fyldet oven på det ene rektangel. Der skal være to til tre centimeter afstand mellem fyldet. Pensl med vand rundt om fyldet. Læg det andet rektangel ovenpå og pres pastaen ned over fyldet. Pres så tæt på fyldet, som du kan. Skær pastapladen i mindre stykker, så hver kugle med fyld danner en ravioli. Pres kanterne ned med en gaffel eller lav folder med lidt fingersnilde.

Når vandet koger, tilsættes to spiseskefulde salt. Kom to til tre ravioli i ad gangen. Kogetiden vil variere, alt efter hvor tynd pastadejen er. Det tog omkring fem til otte minutter for min pasta at blive ""al dente"". Hvis du er i tvivl, om dine raviolier er klar eller ej, så mærk på dem. De skal føles bløde og medgørlige - ellers lav en smagstest.

Server straks raviolierne i en dyb tallerken med spinat eller anden salat i bunden. Stænk en til to spiseskefulde salviesmør over og drys med pinjekerner.


Panna cotta med hindbærcoulis

Panna cotta er en utrolig elegant dessert, på trods af at den blævrer. Alt har sine små ""særligheder'"" - det er jo det, vi elsker ved både maden og hos hinanden. Hindbærcoulisen giver en dejlig syrlighed, der får dybde af lakridspulveret, og nej, det smager ikke af lakrids. Mandler har siden antikken været anset som et symbol på fertilitet, og det kan der være noget om: E-vitamin og magnesium er begge utroligt gode for fertiliteten.

2½ dl mandelmælk

¼ tsk agar agar

2½ dl kokosfløde (fra 1-2 dåser kokosmælk)

1 spsk sukker

1 tsk vaniljesukker


Hindbærcoulis

100 g frosne hindbær


½ spsk sukker

¼-½ tsk lakridspulver

Dagen før panna cottaen skal laves, sættes en til to dåser kokosmælk på køl, så det bliver nemmere at skille kokosfløden fra dagen efter.

Pisk mandelmælk og agar agar sammen. Tag den faste, hvide creme ud af dåserne med kokosmælk (det er kokosfløden) og kom det i en lille gryde. Giv det et opkog med sukker og vaniljesukker. Når det koger, piskes mandelmælksblandingen i. Lad det simre under omrøring i cirka fem minutter. Kom derefter i glas. Når det er blevet køligt, sættes husholdningsfilm over og glassene stilles i køleskabet. Lad dem stå i mindst to timer, til panna cottaen har sat sig. Den skal blævre, når du ryster glasset blidt.

Mens panna cottaen køler af, laves hindbærcoulisen. Kom bær og sukker i en gryde og giv det et opkog, skru derefter ned for varmen og lad det simre, til bærrene let kan moses med en ske. Sluk for varmen og rør lakridspulveret i. Si hindbærrene, så frøene sies fra. Du vil nu have en cremet hindbærcoulis.

Fordel hindbærcoulisen oven på panna cottaen.

Tip: Du kan lave både panna cotta og hindbærcoulis dagen før. Så kan du med lethed tage desserten frem, når kæresten eller daten skal overraskes med en lækker og mild dessert.
",Etik og livsstil
Vegansk B & B ligger i toppen over overnatningssteder i Danmark,"ERHVERV Alsbrogaard bed & breakfast udenfor Sejstrup ligger i en opgørelse fra bookingportalen booking.com i toppen blandt alle typer af overnatningssteder i hele Danmark. at de på bookingsiden undlader at gøre opmærksom på, at stedet er 100 procent vegansk, oplever mange kun som en øjenåbner og en positiv overraskelse.

SEJSTRUP: Enestående.

Ordet er det første, der rammer synet ved et klik ind på Alsbrogaards side på bookingportalen booking. com, hvor Alsbrogaard ligger nummer 73 blandt samtlige overnatningssteder i Danmark repræsenteret på den verdensomspændende bookingportal.

Med en topkarakter på 10 scorer det landlige B & B karakteren 9,5 på tværs af alle booking.

coms syv anmeldelseskategorier, og det selv om gæsterne ikke ved ankomst er klar over, at de har booket sig ind på et vegansk overnatningssted.

Det veganske består i, at morgenmaden er 100 procent vegansk, og selv om folk ikke ved det, bliver langt de fleste overraskede over, hvad man egentlig kan få i et vegansk, hjemmelavet morgenmåltid, hvilket også ses ved at læse de mange brugeranmeldelser på booking.

com, hvor ord som fantastisk, spændende, fremragende og lækkert går igen.

-Skrev vi, at vi var et vegansk B & B, kunne det måske få folk til at blive væk, så hvorfor skulle vi skrive det. Vores anmeldelser bekræfter os ganske godt i den beslutning, og der er vel heller ingen grund til ligefrem at advare mod, at stedet er vegansk. Vi synes jo, at vi gør gæster, miljø og dyr en tjeneste, siger ejer Jette Toft-Wede, der åbnede stedet i efteråret 2017 sammen med sin mand.


Helt forrygende

Til parrets egen overraskelse har den første hele sæson som værter været helt forrygende.

Ikke færre end 1000 overnatninger havde Alsbrogaard B & B i tre måneder i sommersæsonen med gæster fra 19 forskellige lande, hvor nogle kom så langt væk fra som Canada og Korea.

-Vi er allerede nu ved at være godt fyldt op omkring vinterferien, ligesom gæsterne også er begyndt at booke sommerferien her, siger Jette Toft-Wede, der vier sig 100 procent til værtinderollen på den 150 år gamle gård i de naturskønne omgivelser, som parret selv har istandsat til Morten Korch-idyl.

Den allerhøjeste score gives ved punktet Personale.

-Der er kun mig, så den er jeg selvfølgelig glad for, griner Jette Toft-Wede, der især sætter pris på, at gæsterne gerne vil tale om hendes veganske livsstil.

-Jeg har haftmange gode samtaler, og der er forskel på, om det er aktivisme eller inspiration, og min tanke med Alsbrogaard er at give folk inspiration til, hvad man også kan med denne livsstil, siger Jette Toft-Wede, der efter et arbejdsliv i højt gear nu har sadlet helt om.

Drømmen var egentlig et helsehotel i Spanien med fokus på sund kost, men de planer blev droppet under restaureringen af landejendommen, hvorefter parret åbnede her i stedet, hvilket de aldrig har fortrudt.


Kan lave bacon

Når gæsterne sætter sig til morgenbordet, ligner det et klassisk morgenkomplet, men ved nærmere eftersyn er det meget anderledes end det, størstedelen af os nok ville vælge til morgenmad. Der er ost, glutenfri brød, pølse lavet på kikærter, chiamüsli og masser af frugt, quinoasalat og raw urtepate lavet på solsikkekerner, cashewnødder og urter. Der er også blomsterhonning, der ifølge Jette Toft-Wede dog ligger i en gråzone, da der har været bier involveret i tilblivelsen.

Planerne er at dyrke egne grøntsager, urter, bær og frugter på biodynamisk facon på de få hektarer land omkring huset i de stille omgivelser, hvor eneste lyde er vingesuset fra en forbipasserende musvåge og vinden i de små juletræer på nabomarken.

-Jeg kan også lave vegansk bacon, hvis nogen vil have det, siger Jette Wede-Toft, der på udearealerne har monteret en grill, hvis nogen vil lave deres eget kød.

Selv har hun været veganer i fire år med en sundhedsmæssig indgangsvinkel, og da hun på samme tid er uddannet kostvejleder, har hun på Alsbrogaards morgenbuffet, der kommer frem når der er godt fyldt i de stedets seks værelser, inkluderet 15 fødevarer fra den gruppe på 50, der regnes for de 50 sundeste.

-I min optik er vilde blåbær det absolut sundeste, man kan få. Det har vi også på buffeten, og min fornemmelse er, at det blandt andet er informationer som dette om den sunde livsstil, vores gæster gerne vil inspireres af, siger Jette Wede-Toft, der forklarer, at hun også tror folk godt kan lide, at hun er lidt mor-agtig, når de besøger Alsbrogaard.

-De får at vide, at de skal tage skoene af, og så har vi hjemmesko til alle i stedet. Og så får gæsterne altid et kram, når de rejser herfra igen, smiler den populære vært på Alsbrogaard.
",Økonomi og jura
Børnehave krænkede piges rettigheder ved at nægte vegansk mad,"Kommunal børnehave er torsdag blevet dømt for at krænke et barns rettigheder ved ikke at servere vegansk mad.

En kommunal børnehave i Jammerbugt Kommune har ifølge Retten i Hjørring krænket en piges menneskerettigheder ved ikke at give pigen mulighed for at spise vegansk frokost.

Det skriver TV 2 Nord og Nordjyske.

Ifølge barnets forældre afslog børnehaven, at pigen kunne få vegansk mad i børnehavens obligatoriske madordning.

De afslog også, at hun kunne få en vegansk madpakke med og stadig betale for madordningen, skriver TV 2 Nord.

Forældrene fandt efterfølgende en privat pasningsordning.

Når man spiser vegansk, spiser man ikke kød, æg eller mejeriprodukter.

Jammerbugt Kommune afviser i en pressemeddelelse, at det var hensigten at forhindre veganske madpakker i den konkrete børnehave.

Kommunen mener, at familien har misforstået den vejledning, de fik.

- Det er beklageligt, at forvaltningens bestræbelser på at vejlede familien, angiveligt førte til, at familien fik den opfattelse, at den indførte frokostordning og en vegansk hverdag for deres barn udelukkede hinanden, udtaler formand for Børne- og familieudvalget i Jammerbugt Kommune, Susanne Møller Jensen.

Kommunen vil i fremtiden informere særskilt om mulighederne for at kombinere en frokostordning og egen madpakke.

Forældrene anlagde sagen mod Jammerbugt Kommune sammen med Dansk Vegetarisk Forening.

Retten er nået frem til, at pigen blev behandlet dårligere end børn, som ikke lever efter en vegansk overbevisning.

Ifølge Nordjyske mener retten, at pigen blev udsat for indirekte forskelsbehandling, som ikke er sagligt og rimeligt begrundet.

Nordjyske skriver, at retten også har dømt kommunen til at betale pigen en erstatning på 10.000 kroner og sagens omkostninger.

Ifølge TV 2 Nord spurgte pigens mor ind til ordningen, da hun overvejede at indskrive sin datter i børnehaven i 2020.

Det var her, at familien fik afslag på, at det var muligt for datteren at spise vegansk.

Sagen har kørt som en civil retssag ved Retten i Hjørring. En civilsag skal som udgangspunkt dreje sig om mindst 20.000 kroner, hvis den skal ankes til landsretten.

Ellers skal man søge om tilladelse hos Procesbevillingsnævnet.

Jammerbugt Kommune forholder sig i pressemeddelelsen ikke til, om de vil forsøge at indbragt sagen for landsretten.
",Økonomi og jura
Vegetarforening om ophidset kost-debat: Vegansk kost er også egnet til spædbørn,"Vegansk: ""Eksperterne er enige. Det kan være særdeles farligt at udsætte børn for vegansk kost"". Sådan starter Jan Schouby sin På kant-klumme i avisen Danmark 4. december.

Problemet er imidlertid, at eksperterne ikke er enige. Det er jo derfor, der er en debat om dette her. Myndighederne i Sverige, Norge og Storbritannien er ikke imod vegansk kost til spædbørn, men vejleder konstruktivt i, hvad man skal være opmærksom på, hvis man har valgt at leve på den måde.

Den nordamerikanske diætistforening, som har over 100.000 medlemmer og dermed er verdens største, ser positivt på vegansk kost også til spædbørn: ""Veltilrettelagt vegetarisk, inklusive vegansk, kost er egnet i alle livets stadier, inkl. under graviditet, amning, for spædbørn, børn, unge, ældre og atleter"".

Myndighederne i Danmark skriver, at vegansk kost til børn under to år ""kan ikke anbefales"". De anerkender dog samtidig, at det kan lade sig gøre at ernære sit barn vegansk, hvis barnet får tilskud af B12-vitamin og ammes (eller får modermælkserstatning) til barnet fylder to år, og hvis man søger vejledning hos en diætist.

Når myndighederne i Danmark er forbeholdne, er det fordi, at vi er præget af en madkultur, hvor det animalske plejer (eller rettere plejede) at være i centrum. Og forbeholdet skyldes ikke en bekymring for de tusindvis af veganske forældre, som sætter sig ind i spædbørnsernæring. Det skyldes derimod en bekymring for de ganske få, der ikke gør det.

Allan Lund fra Rigshospitalet oplever, ifølge hans udtalelser til TV2, at cirka et-to veganske børn om året indlægges på Rigshospitalet med fejlernæring, fordi forældrene ikke var opmærksomme på B12 (og det var sundhedsplejerskerne således antageligvis heller ikke!). Det skal landets tusindvis af andre veganske familier naturligvis ikke bøde for. Men det er ikke desto mindre det, der sker i dag.

For de danske myndigheders standpunkt har i praksis den konsekvens, at veganske familier i Danmark udsættes for hetz af medborgere, der intet ved om emnet, som for eksempel chefredaktør Jan Schouby. Det har endvidere den konsekvens, at mange daginstitutioner og kommuner ikke tør tilbyde et vegansk måltid til veganske børn, der er kernesunde og aldrig har spist andet end vegansk mad og modermælk.

Det var i den kontekst - læger, der generaliserer om veganske familiers kost - at jeg udtalte til TV2, at de pågældende læger ""ikke ved noget"" om vegansk ernæring. Hvad jeg burde have sagt var, at lægerne ""ikke ved nok"" om vegansk ernæring. Det er den retorik, jeg plejer at anvende. For selvfølgelig ved de noget. Men de ved desværre ikke nok, og det resulterer i meget generaliserende udtalelser, der udskammer tusindvis af veganske familier med sunde børn. Det er fuldstændig uacceptabelt.

Dansk Vegetarisk Forening blev grundlagt af læger i 1896 og har arbejdet med plantebaseret ernæring lige siden da. Vi rådfører os den dag i dag med læger, diætister og forskere med solid viden om plantebaseret ernæring.

Vi kontaktede i øvrigt allerede for fem år siden myndighederne for at gøre opmærksom på, at der manglede vejledning på dette område. I mangel af handling fra myndighedernes side udgav vi så for tre år siden en grundig vejledningspjece i samarbejde med en klinisk diætist med speciale i plantebaseret kost. Dermed sikrer vi, at familierne får den oplysning, som er nødvendig, når man spiser på en måde, der adskiller sig fra flertallet. Det er det eneste ansvarlige at gøre - og det er det, man gør i vores nabolande.

Jan Schouby mener ikke desto mindre, at jeg er ""dum"", ligesom han taler om ""vegansk vanvid"", ""tvangsfjernelse"", ""misrøgt"", ""mishandles"", ""kost-klaphatte"" og ""horribel mad-trend"".

Det klæder ikke en chefredaktør for en større avis at opildne til hetz mod tusindvis af medborgere, som har truffet et valg, der er både sundt og ansvarligt. Og udviklingen vil fortsætte fremover. I mange af de lande, som ligner os, er der allerede flere veganske familier målt per indbygger end i Danmark.

Jan Schouby kan derfor lige så godt vænne sig til denne udvikling - og som chefredaktør påtage sig sit ansvar for at sikre folkelig oplysning om, hvordan man ernærer sig plantebaseret. Det får befolkningen gavn af i en fremtid, hvor alle i den globale middelklasse skal spise markant grønnere, hvis vi skal brødføde verden bæredygtigt, samtidig med at klimaforandringerne ikke løber løbsk.
",Økonomi og jura
Vegansk brunch på Nordfyns Højskole,"Kødfrit: Nordfyns Højskole tilbyder sund livsstil for eleverne, og som noget nyt er fokus også kommet på at gøre maden vegansk.

Fortsættes næste side »Kødet i frikadellefarsen er skiftet ud med kidneybønner og kikærter, i pølsehornene er der sojapølser, og kanelsneglene indeholder hverken æg eller mælk fra køer, men er lavet af plantesmør og plantemælk.

Nordfyns Højskole har gjort menuen komplet vegansk, da højskolen byder indenfor til åbent hus-arrangement med frokostbrunch.

Underviser på højskolen Maria Larsen-Rasmussen har fået idéen til den veganske brunch hjemmefra.

-Min søn har været veganer i flere år, så han har inspireret mig til, at vi laver arrangementet, siger hun.

Det er første gang, at højskolen arrangerer vegansk brunch, og dagen er en succes målt på antallet af fremmødte.

Omkring 75 gæster har indløst billet en søndag i februar til socialt samvær og muligheden for at få en indsigt i højskolens profil med fokus på livsstil og sund kost.

-Vi havde sat barren som et minimum på 40 personer, så det er dejligt, at så mange nysgerrige har haft lyst til at kigge forbi og få kendskab til vores arbejde, fortæller Rune Aavang Jensen, kommunikationsansvarlig på Nordfyns Højskole.


Egne opskrifter med fristelser

To af eleverne, Lærke Bluhm Jeppesen og Anick Nielsen, der er med til at sørge for drikkevarer til de fremmødte gæster og hjælpe til i køkkenet, er begge begejstrerede for at gå på højskolen.

-Jeg synes, at det er et meget hyggeligt fællesskab, som vi får sammen, og jeg kan godt lide, at vi anretter maden vegansk med fokus på sund livsstil og bæredygtighed, siger Lærke Bluhm Jeppesen, der har gået på højskolen siden april.

Anick Nielsen er enig: -Vi får en utrolig stor viden om kost i undervisningen, og underviserne er meget motiverede til at lære fra sig. Og så smager de veganske anretninger bare godt, siger Anick Nielsen, som har været på højskolen i fire måneder.

Nordfyns Højskole har to ugentlige dage, hvor der serveres vegetarisk, og underviseren Maria Larsen-Rasmussen har været med til at udgive hæftet "" Veganske fristelser"", som er fyldt med opskrifter til både hovedretter og desserter.

-Det er både for at inspirere i køkkenet og samtidig vise, at det behøves ikke at være så dyrt at anrette, når man laver maden fra bunden, siger Maria Larsen-Rasmussen.

Og til spørgsmålet, om Nordfyns Højskole vil lave et vegansk brunch-arrangement igen senere på året, svarer Rune Aavang Jensen: -Det er jeg fuldstændigt overbevist om, at vi kommer til at gentage.

Vi får en utrolig stor viden om kost i undervisningen, og underviserne er meget motiverede til at lære fra sig.

Anick Nielsen, elev på Nordfyns Højskole.


Nordfyns Højskole

Nordfyns Højskole er en nyere almen folkehøjskole, der er grundlagt i 2005. Der er fokus på både sund livsstil og kulturudveksling, og højskolen tilbyder en lang række fag, hvor kost, kulturel mang foldighed, bevægelse og motion er i centrum.

På højskolen er der også ugekurser, som senere i år består både af patchwork, miniature, "" Balance i hverdagen"", sommer højskole med "" Vild med naturen"" og vikinger samt kurset "" Sociocratic Practitioner"".

Højskolen har plads til 75 elever på sine lange ophold, og i foråret er 62 elever tilknyttet, heriblandt deltagere fra 10 lande. Højskolen har i en årrække haft internationale forbindelser med elever fra Japan.
",Økonomi og jura
Den tyske bratwurst har fået vegansk selskab på stadion,"Hvis udviklingen i Tyskland er et forvarsel om, hvad der venter i Danmark, kan vi se frem til vegansk mad på stadion. Samtlige stadioner i Bundesligaen tilbyder alternativer til den klassiske pølsemenu. RB Leipzig havde det største udbud, da klubberne blev rangeret i sidste sæson.

Mens det i JV-land halter noget med alternativerne til den klassiske stadionpølse, har de i Tyskland udvidet udbuddet i boderne til kampe i Bundesligaen markant.

Ifølge en rundspørge af det nationale nyhedsbureau, dpa, præsenterer samtlige 18 klubber i denne Bundesliga-sæson således veganske retter til tilskuerne.

- Bundesligaen er helt sikkert blevet mere vegansk, siger talsmanden for Peta, det tyske svar på Dyrenes Beskyttelse, Steffen Lenhardt til dpa.


16 klubber rangeret

Omkring 12 procent af den tyske befolkning er enten vegansk eller vegetarisk - henholdsvis tre og ni procent - og det har fået de tyske fodboldklubber til at variere menuen på stadion. Allerede i forberedelsen til EM i Tyskland i 2024 sagde chefen for organisationskomitéen, Philipp Lahm, at der skulle være et vegansk udbud i boderne under slutrunden, og tendensen har siden forstærket sig.

- Det er glædeligt, at samtlige stadioner i Bundesligaen har mindst én vegansk ret på menuen, det kan være falaffel-wraps eller veganske pølser. Ingen tilskuer behøver længere at gå sulten fra stadion, siger Steffen Lenhardt.

Hans organisation, Peta, rangerede de tyske Bundesligaklubber efter udbud af veganske og vegetariske tilbud i sidste sæson. FC Augsburg ønskede ikke at deltage i undersøgelsen, mens Eintracht Frankfurt ikke havde svaret ved deadline, men de øvrige 16 klubber var med, og her strålede RB Leipzig over alle andre på førstepladsen - klubben har indledt et officielt samarbejde med firmaet Veganz, Europas første leverandør af veganske madvarer til supermarkeder i Tyskland. Leipzig-klubben er tæt forfulgt af Borussia Dortmund, mens der var et pænt stykke ned til Mainz 05, Bayer 04 Leverkusen og SC Freiburg på de næste tre pladser. I bunden lå Bochum og Hoffenheim.


Øget efterspørgsel

- Der er bestemt plads til forbedring flere steder, men der er alligevel kommet et stort, bredt felt af klubber, der har et godt vegansk tilbud, siger Steffen Lenhardt.

Årsagerne til ændringerne er ifølge Steffen Lenhardt blandt andet et generelt øget fokus på dyrenes levevilkår og et stigende antal veganere i den tyske befolkning. Det har ført til øget efterspørgsel i klubberne, der har reageret på forskellige måder. I Bayer 04 Leverkusen har de indrettet en bod, der udelukkende serverer vegansk og vegetarisk mad, i Borussia Mönchegladbach er udbuddet i boderne blevet udvidet, mens de i VfL Wolfsburg har haft fokus på kvalitet. Udbuddet er blevet mindre, til gengæld er kvaliteten blevet forbedret, fortæller klubben, der kan konstatere, at tiltaget har virket.

- Salgstallene i vores veganske boder er entydigt på vej opad, lyder meldingen fra VW-klubben.
",Økonomi og jura
"Vegansk, klassisk, åben, lukket: Her kan du købe fastelavnsboller i Hjørring","ER du til den lidt mere moderne nyfortolkning i form af veganske fastelavnsboller, foretrækker du den klassiske med flødeskum og creme, og er du til sveske, abrikos eller hindbær? Skal den være åben eller lukket? Det kan være svært at vælge, men fastelavnsperioden er heldigvis lang, så du kan principielt godt nå at spise dig igennem dem alle.

I Hjørring er der steder nok at vælge imellem. Vi har fundet et udvalg her: - Bageri Haabet, Bispensgade -agkagehuset i Meny, Frederikshavnsvej.Konditorbageren Højene på Frederikshavnsvej - Føtex Hjørring, Bispetorvet- Happie- Café og butik, Østergade - Brød & Kaffe, Springvandspladsen Lidl på Skagensvej Er du blevet nysgerrig på den veganske fastelavnsbolle, så skal du besøge Lagkagehuset I Hjørring. Det ligger inde i Meny på Frederikshavnsvej. Her er de for længst i gang med at lange fastelavnsboller over disken. Det fortæller Christina Andersen. I år er det blandt andet de veganske ballade-fastelavnsboller, der hitter. Du finder to versioner: Hindbærballade: En fastelavnsbolle af vegansk wienerdej fyldt med bagte rabarber, hindbærkompot og fromage - og omkranset af luftig vegansk hindbærskum. Eller hvad med en bergamotteballade: Også en fastelavnsbolle af vegansk wienerdej, men toppet med bergamottefromage og omkranset af passionsfromage og pyntet med passionspulver og tørrede morgenfruer.

På Bispensgade ligger Bageri Haabet, og her har Bagermester Jonas Hjortholm og hans kone Christina også god gang i salget af januar/februars mest populære kage i forskellige varianter.

Så her skal du gøre op med dig selv, om du er til den lukkede slags med indhold af konditorcreme, borgmestermasse og chokolade og glasur i forskellige farver. Eller om du er til den åbne med fløde og forskellige slags marmelade og glasur på toppen?

Uanset, hvad du vælger: Så fastelavn er mit navn - og velbekomme.
",Etik og livsstil
"Debat: KOMMENTAR: Jo, vegansk kost kan også være sund for spædbørn","Det er ikke noget overgreb at give sine børn en grøn kost uden kød, æg og komælk - uanset at Sundhedsstyrelsen ikke anbefaler det. Tværtimod kan en vegansk kost, der er sammensat rigtigt, være et sundt alternativ.

Sundhedsstyrelsen anbefaler ikke, at små børn mellem nul og to år får en vegansk kost. Men skyldes det, at kød og komælk er nødvendigt for børns vækst? Eller er det et spørgsmål om, at man som sundhedsmyndighed også må tage hensyn til landets madkultur, når man laver anbefalinger? Ville danske børn mon i virkeligheden have godt af en grønnere kost? Der er ikke megen diskussion om, hvorvidt danske børn såvel som voksne ville have godt af sundere kostvaner. 90 procent af de voksne og 77 procent af børnene spiser mindre frugt og grønt, end Fødevarestyrelsen anbefaler.

Allerede fra etårsalderen er indtaget af salt og mættet fedt for højt, mens indtaget af jern er for lavt. Mest alvorligt er dog, at 10-25 procent af danske børn er overvægtige, hvoraf 70 procent forbliver overvægtige som voksne.

Ifølge den seneste rapport om børns madvaner fra Vidensråd for Forebyggelse bør vi sætte ind allerede i barndommen og få ændret de uhensigtsmæssige kostvaner, hvis vi skal komme overvægten blandt de unge til livs. En tidlig indsats vil også kunne mindske risikoen for alvorlige følgevirkninger.


Animalske produkter unødvendige

Sundhedsmæssigt er det altså vigtigt, at vi ændrer madkurs - og særligt at vi spiser mere grønt. Men betyder det, at det er sundt at spise en vegansk kost? Ikke nødvendigvis.

At gå uden om de animalske produkter gør ikke i sig selv kosten sund. Veganere skal præcis som ikkeveganere huske at spise nok frugt, grønt, fuldkorn, spare på salt og sukker og slukke tørsten i vand.

Blandt voksne viser forskningen dog, at der kan være flere vigtige sundhedsfordele ved at spise vegansk. Veganere har generelt både lavere vægt, kolesteroltal, blodtryk og blodsukker.

Sundhedsmyndighederne i bl. a. Norge, Sverige og USA gør det klart, at spæd-og småbørn også godt kan spise en vegansk kost, såfremt kosten er veltilrettelagt og suppleres med de rette tilskud. Nogle fremhæver det endda som et sundt alternativ.

Tager man disse forbehold, er Sundhedsstyrelsen også enig med de øvrige sundhedsinstanser i, at veganske børn kan vokse og udvikle sig normalt.

Kød, æg og mælkeprodukter er altså ikke nødvendige.


Nye madvaner

Men hvis Sundhedsstyrelsen ikke anbefaler, at de helt små får en vegansk kost, så kan det vel ikke være særlig sundt? Jo, det kan det godt.

Myndighedernes forbehold handler særligt om, at en fyldestgørende vegansk børnekost ligger langt fra den gængse danske madkultur. Derfor kræver det nye madvaner, og særligt at forældrene sætter sig godt ind i vegansk børneernæring.

Når man udelukker kød, æg og komælk, er det nemlig vigtigt, at man ikke blot begrænser kosten til, hvad der nu er tilbage af tilbehør. I stedet bør man erstatte det animalske med de næringsrige plantefødevarer, som mangler i en dansk kost: bønner, linser, sojaprodukter, nødder, kerner og frø.

Hvad så med de historier om veganske børn, der er blevet fejlernærede? I disse meget ekstreme tilfælde har barnet af ukendte årsager fået æblejuice i stedet for modermælk, aldrig fået B12-tilskud eller lignende.

Dette er langtfra en veltilrettelagt vegansk kost. Sætter forældrene sig derimod ind i emnet, kan også spædbørn trives på vegansk kost.


Hummus eller leverpostej?

Det er forståeligt, hvis det lyder lidt ekstremt for nogen. Særligt fordi kød er en så forankret del af vores madkultur, at vi nærmest anser det for et overgreb, når forældre vælger ikke at give deres børn det.

Leverpostej, frikadeller og spegepølse anses for ' normal børnemad' i modsætning til hummus, linsedeller og bønnepostej.

Men at noget er ' normalt', gør det ikke ernæringsrigtigt.

En bønnepostej er på mange måder et bedre valg end leverpostej og andet forarbejdet kød.

Især fordi børnene kan vokse op med grønnere og sundere kostvaner fra start. Spørgsmålet bliver derfor, om man berøver sit barn leverpostej ved at give det hummus, eller om man berøver det hummus ved at give det leverpostej? Der er mange ting at være opmærksom på i en børnekost - vegansk eller ej. Sammensætningen bør være fornuftig, og den skal suppleres med de rette tilskud. Den danske gennemsnitskost er hverken en fornuftig kost for børn eller voksne og kræver - modsat den gængse opfattelse - stor opmærksomhed for at være passende - særligt for børn.

Vores kulturelle opfattelse af, hvad en normal kost er, bør ikke holde os tilbage fra at spise eller give vores børn flere grønne fødevarer. De største sundhedsorganisationer såsom WHO anbefaler direkte, at vi spiser bønner, linser, fuldkorn, frugt og grøntsager, fordi det reducerer vores sygdomsrisiko.

Uanset om vores børn får en vegansk kost eller ej, bør disse plantefødevarer få førsteprioritet i kosten. Det gælder i øvrigt også for voksne.
",Etik og livsstil