title,text,category
Lukas Graham,"Lukas Graham er et dansk band bestående af den danske forsanger Lukas Forchhammer (The Duke), trommeslageren Mark Falgren (LoveStick), bassisten Henrik Møller Petersen (Møller), pianisten Morten Ristorp. Bandet har tidligere haft to andre pianister, Anders Kirk og Kasper Daugaard, og tidligere bassist var Magnus Larrson der forlod bandet i 2020.[1] Førstnævnte forlod bandet i slutningen af 2011, mens sidstnævnte pianist spillede med fra 2012 til 2016.[2] Bandet spiller en blanding af soul, funk, hiphop og pop. Lukas beskriver selv stilarten som ghetto pop med en snert af soul.[3] ",Mand
Christopher,"Christopher Nissen Haugaard (født 31. januar 1992 på Frederiksberg) er en dansk sanger, musikproducer og sangskriver.[1][2]
Opvækst

Christopher Lund Nissen blev født den 31. januar 1992 på Frederiksberg til Gert og Liselotte Nissen. Han har en yngre bror, Oliver (f. 1999).[3] Da Christopher var 4 år flyttede familien til Kastrup, Amager, hvor han voksede op og han gik på Korsvejen Skole.[4] Som barn dyrkede Christopher badminton, fodbold, tennis og han blev klubmester i dart og pool i sin lokale fritidsklub.[3]

Som 14-årig fik Christopher kontakt med producer Claus Hasfeldt, og de tilbragte tid sammen, hvor de producerede musik. I august 2011 producerede Christopher sammen med en kammerat, en coverversion af Robyns “Call Your Girlfriend” som blev lagt på YouTube og efterfølgende fik stor opmærksomhed.[4]
Karriere

I 2011 opsøgte Christopher pladeselskabet EMI, hvor han efterfølgende blev tilbudt en pladekontrakt[5] og den 5. september 2011 udkom hans debutsingle “Against All Odds”.[4] Hans debutalbum Colours udkom i marts 2012 , som bl.a. indeholdt hittet ""Nothing in Common"". Samme år var han på sin første solodanmarksturné. I 2012 modtog Christopher prisen som 'Årets nytænker' ved Danish Music Awards 2012. Prisen blev givet for at belønne ""innovativt brug af sociale og digitale medier til at skabe kontakt med fans"".[6]
2014: Indtog i Asien

I januar 2014 var Christopher medvært på TV 2s late night show Natholdet, hvor han optrådte med sangen “First Like”. Han skulle have spillet sin nyeste single “Crazy”, men efter opfordring fra programmets vært, Anders Breinholt, skrev Christopher en sang baseret på kommentarer fra sin egen Instagram- og Facebookprofil.[7] Sangen blev så positivt modtaget at den blev frigivet som bonus-nummer på Spotify-udgaven af albummet Told You So i 2014.[7]

Christophers andet album, Told You So, udkom i marts 2014 og affødte bl.a. hitsinglerne ""Told You So"" og ""CPH Girls"". Sammen med rapperen Brandon Beal udgav han hittet ""Twerk It Like Miley"" i 2014. I 2014 modtog han ved Danish Music Awards 'Årets publikumspris', ligesom albummet Told You So blev 'Årets danske popudgivelse'. Desuden fik ""Twerk It Like Miley"" prisen som 'Årets danske club-udgivelse'.[8]Efter dette album fik han sin egen dokumentarserie Jeg er Christopher på DR3. I 2014 blev Christopher interviewet af et kinesisk tv-hold, der var i Danmark for at forberede et tv-show og ønskede at tale med en dansk popstjerne.[5] Christopher blev kort efter inviteret til Kina, hvor han optrådte i tv-showet. Warner China havde i forberedelse hertil udført en blot tre uger lang albumlaunch af Told You So, og albummet lå nummer 1 på QQ Western Music Chart ved Christophers ankomst til Kina.[5]

I 2015 lancerede Christopher sin egen parfume, henvendt til kvinder; Aquarius by Christopher,[9] der blev markedsført som “duften af Christophers drømmekvinde”.[4]
2016: Closer

Den 15. april 2016 udkom Christophers tredje studiealbum, Closer.[10][11] Albummet blev annonceret i marts 2016 og sangene “Tulips” (2015), “Limousine” (feat. Madcon) (2016) og “I Won’t Let You Down” (2016) blev udgivet som singler forud for albummets udgivelse.[11] Albummet blev modtaget med overvejende negative anmeldelser, hvor GAFFA gav albummet 3 ud af 6 stjerner[12] og Ekstra Bladet gav 2 ud af 6 stjerner.[13] I 2016 vandt Christopher for tredje gang The Voice Prisen, hvilket var første gang samme kunstner vandt prisen tre gange.[14]

Den 22. februar 2019 udgav Christopher sit fjerde album Under The Surface. Samme år udgav han tre singler; ""Leap of Faith"", ""Bad Boy"" feat. Chung Ha og ""Good to Goodbye"" feat. Clara Mae.

Den 26. februar 2021 udkom Christophers femte studiealbum; My Blood.

Christopher skrev og sang titelsangen til TV 2s julekalender Valdes Jul i 2023.[15] Sangen var hans første sang sunget på dansk siden “First Like” i 2014. I 2023 havde Christopher også sin hovedrolledebut i Netflix-filmen A Beautiful Life, hvor han også producerede filmens soundtrack.[3]
2025-: Fools Gold

Den 2. maj 2025 udgav Christopher sit syvende studiealbum med titlen Fools Gold.[16] Albummet blev modtaget med positive anmeldelser, og 4 ud af 6 stjerner fra GAFFA.[17]
Privat

Christopher var i perioden 2012-2014 i forhold med den danske sanger, Medina.[18] Parret mødte hinanden, da Christopher i en periode var opvarmning for Medina. I januar 2014 bekræftede begge parter deres brud.[18]

Christopher blev gift med Cecilie Haugaard, model og influencer, den 1. juni 2019 på Helenekilde Badehotel.[19][20] Parret har sammen to døtre, Noelle (f. 2021) og Isabelle (f. 2023).[21][22][23]",Mand
Rasmus Seebach,"Rasmus Christian Seebach (født 28. marts 1980 på Frederiksberg) er en dansk sanger, sangskriver og producer. Han solodebuterede med hitsinglen ""Engel"" i april 2009, efter at have fungeret som sangskriver for andre artister i mere end ti år. I september fulgte hans selvbetitlede debutalbum, der blev en stor succes med over 240.000 solgte eksemplarer, samt rekorden for flest uger på toppen af album-hitlisten. Med udsendelsen af sit andet album, Mer' end kærlighed i oktober 2011, blev Rasmus Seebach den hurtigst sælgende kunstner i Danmark nogensinde, da albummet solgte over 42.000 eksemplarer på én uge. Samlet set har Rasmus Seebach solgt over 600.000 eksemplarer af sine to første album, sammen med live-albummet Rasmus Seebach Live (2012).[1] I november 2013 udkom Seebachs tredje album, Ingen kan love dig i morgen. I november 2015 udkom hans fjerde studiealbum: Verden kan vente.

Rasmus Seebachs musik er også udgivet i Sverige og Norge, og i Tyskland. I Sverige og Norge har han især har haft succes med top fem-hittet ""Natteravn"", der solgte henholdsvis guld og tre-dobbelt platin. I Danmark har Seebach, sammen med storebroderen Nicolai, haft stor succes som sangskriver, med støttesangen ""Hvor små vi er"" (2005), der solgte 13 gange platin.

Rasmus Seebachs succes som soloartist er blevet tilskrevet sangenes enkle, banale tekster om ""kærlighed og byture, der i sin lyrik oftest er tale- eller SMS-sprog"", samt ""at hans livshistorie indeholder ingredienserne til en dansk pop-fortælling af de mere barske"", med henvisning til at Rasmus Seebach er søn af den folkekære dansktop-sanger Tommy Seebach, der døde af et hjertestop i 2003, efter et årelangt alkoholmisbrug.[2][3][4]
Liv og karriere
Opvækst og tidlig karriere (1980 – 2008)

Rasmus Seebach blev født den 28. marts 1980 på Frederiksberg i København, som søn af Karen Sommer og sangeren Tommy Seebach.[5] Rasmus Seebach har desuden en lillesøster, Marie, foruden storebroderen Nicolai. Faderen døde i 2003 af et hjertetilfælde i en alder af 53 år.[6] I sangen ""Den jeg er"" fra 2009, tilgiver Rasmus Seebach faderen for hans alkoholiske livsstil med ordene, ""Lov mig du må ikke sige undskyld, for du har gjort mig til den jeg er"". Som ung ville Rasmus Seebach være professionel fodboldspiller.[7] Som barn spillede han på førsteholdet i KB Fodbold på Frederiksberg, men fravalgte fodbolden fordi det gik op for ham at ""jeg hellere ville hygge og tage med til klassefest. At jeg ikke syntes, det var sjovt at skulle være så skidefokuseret på at træne, spise sundt og sådan nogle ting.""[8]

Rasmus Seebach blev interesseret i musik i en tidlig alder. Faderens lydstudie lå op ad Rasmus' barndomsværelse, hvilket betød at han med sine egne ord var ""tvangsindlagt til at lytte til tonerne"" og har gjort at han underbevidst er inspireret af faderens musik.[9] Selvom han voksede op med popmusik så blev Rasmus' i teenageårene interesseret i rap- og hip-hopmusik, på grund af ""der var noget fed attitude og noget kant"" over genren. Sammen med storebroderen Nicolai dannede han rapgruppen, G-Bach, og i 1999 udsendte de et hiphop-album med titlen Skakmat.[10] Albummet var inspireret af den hårde amerikanske hip-hop, men havde samtidig poppede omkvæd. Det var ifølge Rasmus Seebach et skizofrent album: ""På den ene del var vi megasure, og på den anden halvdel ville vi egentlig gerne lave nogle sange, som folk godt kunne lide"".[8]

Siden slutningen af 1990'erne har Seebach sammen med broderen skrevet og produceret sange til både danske og udenlandske kunstnere.[9] Rasmus og Nicolai Seebach er inspireret af den svenske producer Max Martin, der har arbejdet med Britney Spears og Katy Perry.[8] Seebach-brødrene har siden 2000 drevet produktionsselskabet Top Notch Music, og har bl.a. arbejdet med Infernal, Jokeren, Natasja, Sisse Marie Søby, David Bisbal og Big Brovaz. I 2005 skrev de musikken til velgørenhedssangen ""Hvor små vi er"" til fordel for ofrene for tsunamien i Det Indiske Ocean.[9] I de efterfølgende år indledte de et samarbejde med rapperen Ankerstjerne (der gik under navnet Jinks), der begge havde studie i pakhusene på Njalsgade på Islands Brygge.[8] I begyndelsen skrev Rasmus, Nicolai og Ankerstjerne sange til deltagere til MGP (heriblandt B-Boys og Nicolai Kielstrup).[8]

Rasmus Seebach har yderligere været med i filmen Carmen & Babyface fra 1995, hvor han spiller Adrian (Babyface).
Gennembrud som sanger (2009–11)
Rasmus Seebach optræder i august 2010.

""Engel er en meget personlig sang, der handler om at blive såret af den man elsker. Man vil så gerne tilgive, men det kan man bare ikke. Man er nødt til at sige farvel og komme videre. Det er svært, når man stadig elsker.""
— Rasmus Seebach om sin debutsingle.[11]

Rasmus Seebach var oprindeligt kun sangskriver for andre kunstnere, og havde det bedst med ikke at være i forgrunden. Dette ændrede sig imidlertid da han skrev sangen ""Engel"", og Seebach følte det var hans kald at blive sanger. Samtidig var han bange for at han senere i livet ville fortryde ikke at have forfulgt en sangkarriere, ""Jeg var ved at være 29 år på det tidspunkt, og så tænkte jeg: 'Okay, skal det ikke bare være nu'. Jeg tror, at jeg ville ærgre mig rigtig meget, hvis jeg havde siddet som 35-årig og spurgt, hvorfor jeg ikke bare havde sunget sangene selv.""[12] ""Engel"" udkom som Seebach's debutsingle i sommeren 2009, og blev med tiden et stort hit. Ifølge Thomas Søie Hansen fra Berlingske Tidende repræsenterer sangen ""arnestedet for en helt ny æra i dansk popmusik"".[2]
Seebach under en optræden i 2010.

Den 28. september 2009 udkom debutalbummet Rasmus Seebach, hvilket yderligere affødte hitsinglerne ""Glad igen"", ""Lidt i fem"" og ""Natteravn"" blandt de 11 numre.[13] ""Engel"" vandt i kategorien ""P3 Lytterhittet"" ved P3 Guld i januar 2010[14] Albummet blev udgivet i Sverige den 7. juli 2010 på Universal.[15] Her har singlen ""Natteravn"" ligget som #4 på hitlisten, og bl.a. hittet på den svenske radiostation NRJ[16], ligesom Seebach har optrådt på svensk TV med sangen. I Danmark rundede albummet i november 2013 mere end 230.000 solgte eksemplarer, og Seebach overtog i oktober 2010 Kim Larsens rekord for flest uger som nummer ét på den danske album-hitliste, med 25 uger.[17][18]

Ved Zulu Awards 2010 vandt Seebach tre priser i kategorierne Årets nye danske navn, Årets danske sanger og Årets danske hit (for ""Engel"").[19] Samme år vandt han prisen som Årets danske mandlige kunstner ved Danish Music Awards.

Rasmus Seebach var med til at skrive Burhan G's single ""Jeg vil ha' dig for mig selv"" samt yderligere to sange fra albummet Burhan G, der udkom i 2010. Samme år var han også med til at skrive sangen ""Ghost of You"" til den amerikanske pop-gruppe Selena Gomez & the Scene, fra albummet A Year Without Rain.[20]

Den 27. maj 2011 udkom sangen ""Engel"" i en engelsksproget version med titlen ""Angel"" på Universal Music i Tyskland.[21] I september måned udkom ""Natteravn"" i den engelske udgave, ""Calling (Nighthawk)"". Singlen opnåede en beskeden placering som nummer 90 på den tyske single-hitliste. Det var efterfølgende planen at en engelsk udgave af Rasmus Seebachs debutalbum skulle udkomme i november 2011, men albummet udkom aldrig.[22][23] Dette skyldes ifølge Seebach manglende opbakning fra pladeselskabets side.[24]

Han skrev sangen ""En god grund"" sammen med bl.a. Cutfather til X Factor-Sarahs debutalbum, Hjerteskud fra 2011.[25]
Mer' end kærlighed (2011–12)

Rasmus Seebach udsendte sit andet studiealbum Mer' end kærlighed, der består af 12 kærlighedssange, den 17. oktober 2011. ""I mine øjne"" udkom som første single den 22. august, og er ifølge pladeselskabet ""en sang, der er inspireret af Rasmus’ mor, og den handler om folk, der betyder meget for ham"".[26] Singlen gik direkte ind som nummer ét på single-, streaming- og airplay-listerne, og solgte over 15.000 downloads på én uge.[27] Singlen modtog i midten af december dobbelt platin for 60.000 downloads, og er dermed Seebach's største hit til dato.[28] Albummet modtog overvejende positive anmeldelser,[29] og gik direkte ind som #1 på hitlisten med 42.089 solgte eksemplarer i den første uge.[30] Dette gør Rasmus Seebach til den hurtigst sælgende kunstner nogensinde.[31] Albummet var det bedst sælgende i 2011 i Danmark.[32] I slutningen af oktober 2012 blev Mer' end kærlighed certificeret 10 gange platin for 200.000 solgte eksemplarer.[33] Albummet havde i november 2013 solgt over 225.000 eksemplarer.[17]

I januar 2012 indspillede Seebach duetten ""Say You, Say Me"" med den amerikanske sanger Lionel Richie i Los Angeles.[34] Sangen er en country-version af Richies sang fra 1985, og udkom på albummet Tuskegee den 5. marts 2012. Albummet indeholder genindspilninger af Richies største hits i duet med anerkendte country-sangere som Shania Twain, Jennifer Nettles, Kenny Rogers og Willie Nelson. Richie var så begejstret for samarbejdet, at sangen udkom i det meste af verden på den internationale udgave af albummet.[35] Den 9. marts 2013 optråde Seebach og Richie med sangen i X Factor.[36]

Seebach har også medvirket i børneserien Ramasjangskolen, som ofte bliver vist på DR Ramasjang.
Ingen kan love dig i morgen og Verden ka' vente (2013–16)

Det blev i april 2013 bekræftet, at Rasmus Seebach danner par med Julie Teglhus, der til daglig er jurastuderende og 13 år yngre end Rasmus.[37]

Den 12. november 2013 udkom live-udgivelsen Rasmus Seebach Live, med en koncert fra Horsens Statsfængsel i juni 2012.[38]

Den 13. september 2013 udkom singlen ""Olivia"".[39] Sangen handler om en teenagekæreste Seebach ikke kan genkende mere.[40] ""Olivia"" var første single fra Rasmus Seebachs tredje studiealbum, Ingen kan love dig i morgen der udkom den 4. november 2013. Seebach har forklaret om titlen: ""Vi har ét liv, og jeg synes, at det gælder om at få det bedste ud af det, vi har, i stedet for at gå og bekymre os om i morgen, og lige netop dét, tror jeg rent faktisk er lettere sagt end gjort"".[39] Albummet var ifølge Seebach karakteriseret ved at have ""lidt mere skramlede produktioner"" end tidligere.[41] Det solgte 49.332 eksemplarer i den første uge hvilket slog Seebachs egen rekord for flest solgte album på én uge (siden hitlisternes opgørelse i 1993), som han satte med over 42.000 eksemplarer af Mer' end kærlighed (2011).[30] Ingen kan love dig i morgen affødte også hitsne ""Sandstorm"" (2013) og ""Øde ø"" (2014). Albummet var det bedst sælgende i både 2013 og 2014, og modtog i november 2014 ni gange platin for 180.000 eksemplarer.[42]

Seebachs fjerde studiealbum, Verden ka' vente udkom 6. november 2015. Albummets første single, ""Uanset"" blev streamet 122.000 gange på udgivelsesdagen på Spotify i Danmark, hvilket er en rekord.[43][44]

I 2015 skrev og fremført titelsangen, ""Lille Store Verden"", til TV 2s julekalender Juleønsket, samt sangen ""Der’ Noget I December"" der også var til serien. Begge sange var inkluderet på Verden ka' vente.[45][46]
Før vi mødte dig og 4 til gulvet (2017-nu)

I november 2017 udkom Før vi mødte dig, der debuterede på førstepladsen af albumhitlisten og solgte firdobbelt platin.[47] Nummeret ""2017"" blev udgivet som første single fra albummet. Efterfølgende kom ""Bli' her lidt endnu"", ""Farfar sang"" (om Tommy Seebach), ""Andeby"" (duet med Tommy) og ""De værste bedste år"".

Seebach udgav opsamlingsalbummet Tak for turen i november 2019. Albummet toppede den danske hitliste, og solgte dobbelt platin.[48]

I august 2022 udgav han EP'en 4 til gulvet, der bl.a. indeholdt ""Så længe vi danser"" og ""Livstegn"" som var udgivet i hhv. sommeren 2021 og maj 2022.[49]
Musikalsk stil og succes
Musikalitet og succes

Ifølge rapper og sangskriver Ankerstjerne, som har samarbejdet med Rasmus Seebach, har han ""en musikalitet – formentlig fra sin far – som jeg og de fleste andre aldrig får. For ham er det at spille og synge så naturligt som at trække vejret."" Om Seebachs vokal har Ankerstjerne udtalt at, ""Nogle kan synge sindssygt smukt og teknisk. Men der er også nogle, der lyder som et rigtigt menneske"".[8]

Journalist Danni Travn mener, at Rasmus Seebach succes skyldes at han har ramt den danske selvforståelse: ""Jeg synes, at Seebach lykkes med at formidle en persona, som man dybest set gerne vil hænge ud med. Og det tror jeg gælder ret bredt. Selvom man ikke er interesseret i hans musik, så er han god til – med et godt gammelt dansk udtryk – at gå ind i folk med træsko på. Og det kan danskere godt lide.""[50] Travn mener yderligere at Seebachs sange er autentiske: ""Følelsen af, at man godt kan lide ham gør også, at man gerne vil lytte til hans historier. På den måde er han rigtig god til at bygge en bro mellem sin person og sin musik.""[50]
Tekster og kritik

Christian Møller, der var med til at skrive kontrakt med Rasmus Seebach i 2009, har forklaret Seebachs succes: ""Produktionen lyder jo som moderne, international popmusik, men der er et eller andet over det, der er så dansk og så i øjenhøjde med den almindelige dansker"". Ifølge Michael Charles Gaunt fra Berlingske kredser Seebachs tekster om ""livet, kærligheden og de skærmydsler, du møder på din vej"".[51] Teksternes brede appel tilskrives ifølge Christian Møller at de er ""hverdagsagtige, ægte og uglamourøse.""[8] Ifølge broderen Nicolai Seebach omhandler teksterne ""det, der sker i hans liv. Sætning for sætning. Det er fuldstændig 1:1"", og ifølge Ankerstjerne giver de ""et helt umiddelbart og uredigeret kig ind i ens liv"".[8]

Rasmus Seebachs tekster er ofte blevet kritiseret for at være banale og trivielle. Selv har Rasmus Seebach udtalt, at han opfatter dét som et kompliment: ""Fordi jeg synes, det trivielle er svært. Det er der nok mange, der har svært ved at forstå. At det er vildt svært at skrive rigtig banalt, men stadig rørende. Det er så svært at ramme den der helt ærlige formulering, som man bliver rørt af. Det er i hvert fald det, jeg selv bliver rørt af."" Selv forklarer han sin succes med at ""folk mærker de ting, jeg selv mærker, når jeg sidder ved klaveret.""[8]
Privatliv

I en periode i 2011 dannede han par med skuespilleren Julie Zangenberg.

Sammen med sin nuværende kæreste, Julie Teglhus, har han 3 børn.",Mand
Mads Langer,"Mads Lillelund Langer Clausen (født 14. januar 1984 i Aabenraa[1]) er en dansk sanger og sangskriver.[2]
Opvækst

Mads Lillelund Langer Clausen er født i Aabenraa, men som 3-årig flyttede han og hans familie til Skive hvor han voksede op, her fattede han tidligt interesse for barndomshjemmets klaver og trommesæt. Han fortsatte interessen på Skive Musikskole, hvor Dúné og Søren Balsner fra Carpark North også har gået.[3]

Mads Langer gik på Frijsenborg Efterskole.[4]

Efter at være blevet student fra Skive Gymnasium flyttede Mads Langer i 2003 til København, hvor han spillede med i en række jamsessions og lærte en række musikere at kende. Men vejen ind i musikbranchen kom, da han vendte hjem til Skive for at være dommer i en lokal musikkonkurrence. Her mødte han Kashmirs daværende manager, Brian Nielsen, og spillede nogle af sine sange for ham. Det førte i 2006 til en kontrakt med pladeselskabet Copenhagen Records.[5]
Privat

Mads Langer blev 29. juni 2019 gift med modellen Julie Lillelund, der er kendt fra Kanal 4-programmet Danmarks næste topmodel. Brylluppet fandt sted på Engelsholm Slot ved Vejle.[6] Parret blev skilt i juli 2024.[7]
Karriere

Mads Langers første single ""Breaking News"" udkom i oktober 2005 og blev Ugens Uundgåelige på P3.[8] I marts 2006 kom debutalbummet Attention Please, som er produceret af skibonitten Søren Balsner fra Carpark North.[kilde mangler] Samme år spillede Mads Langer – ligesom året forinden – ved SPOT Festival, hvor en talentspejder var fløjet ind for at se ham. Talentspejderen var begejstret, og på hans opfordring flyttede Mads Langer til New York og Los Angeles i en periode. Her skrev han sit andet album Mads Langer, som udkom i februar 2009 og rummer nummeret ""Fact-Fiction"". I samme periode var han på turné med Tim Christensen, hvor Mads Langer var opvarmningsnavnet.[9]

Sidst i 2007 flyttede Mads Langer tilbage til Danmark[10] og blev kapelmester på Nørrebro Teater, der opsatte rock-odyséen ""Hedwig and the Angry Inch"" med Anders W. Berthelsen i hovedrollen.[10]

I 2009 udgav Mads Langer sit andet album, Mads Langer. Albummets første single, ""Fact-Fiction"", som Langer havde skrevet sammen med den norske sangskriver Boots Ottestad, blev et mindre hit. Mads Langer har pr. maj 2011 solgt tæt på 20.000 solgte eksemplarer.[11]

I begyndelsen af 2009 flyttede Mads Langer til London, hvor han indledte et samarbejde med manageren Sue Whitehouse, som tidligere har været manager for The Darkness. I december 2009 udsendte han en coverversion af Olives ""You’re Not Alone"". Nummeret fik guldplade både i Danmark og Italien, gik nummer et på airplaycharten i Italien og Schweiz, lå i top fem i Holland for både salg og airplay og lå fem måneder på den tyske airplaychart. [12] I Danmark var ""You're Not Alone"" den mest spillede sang på P3 og P4 i 2011.[13]

I juli 2010 skrev Mads Langer under på en international kontrakt med Sony Music, der indebar udgivelser af tre album i Europa og USA.[14] Hans første album hos Sony Music var Behold fra maj 2011, som er produceret af blandt andre Søren Balsner og Martin Terefe.[15]

Albummet fik en guldplade for salget i Danmark[10] og rummer singlerne ""Microscope"" og ""Riding Elevators"". Førstnævnte blev i en periode fast spillet i pauserne til FC Barcelonas hjemmekampe sammen med ""You’re Not Alone"", mens sidstnævnte blev ""Song of the Week"" på BBC2. Deluxe-udgaven af Behold har fået en dobbeltplatinplade for sit salg i Danmark.[16]

I forlængelse af Behold tog Langer på en omfattende europaturné med udsolgte koncerter i flere storbyer.[17][18] I september 2011 udkom Maria Menas album Viktoria, hvor Langer sang med på duetten ""Habits"", ligesom de to turnerede sammen. Langer optrådte desuden sammen med det britiske band Kasabian i et tysk tv-show. Langer spillede i november 2011 og januar 2012 to udsolgte koncerter i DR Koncertsalen.[19]

I efteråret 2012 deltog han i TV 2’s musikprogram Toppen af Poppen sammen med Sanne Salomonsen, Nabiha, Johnson, Peter Belli, Kasper Winding og Dicte. Han optrådte blandt andet med ""Overgi’r mig langsomt"", som han oprindeligt skrev til Sanne Salomonsens hitalbum Unico. Langers egen version blev nummer et på iTunes og indbragte en platinplade.[20]

I marts 2013 udkom Mads Langers fjerde album In These Waters. Det er produceret af blandt andre det svenske producerteam SeventyEight og rummer en duet med vinderen af dansk X Factor, Ida Østergaard Madsen. Singlen ""Elephant"" blev nummer et på den danske Bit Track-hitliste. Pladen blev opfulgt op af en udsolgt danmarksturné.[21]

I 2013 var Mads Langer den tredje mest spillede danske komponist i Danmark ifølge KODA.[22]

Mads Langers sange ""The River Has Run Wild"" og ""Beauty of the Dark"" er blevet brugt i tv-serien Vampire Diaries. Sangen ""Fact-fiction"" er blevet brugt i serien Castle.[23] I 2014 og 2015 var Mads Langer i studiet for at indspille nye sange til sit nye album, der udkommer i 2016. Mads Langer medvirker også på Katos sang ""Now"" som er titelsang på Katos album. I 2015 skrev Mads Langer en sang til en pige, der havde kræft. Hun hed Clara. Den 28. december 2015 kom en single af Mads Langer med titlen ""3AM"". ",Mand
Burhan G,"Burhan Genç Koç[1] (født 20. januar 1983[2][3]), bedre kendt som Burhan G, er en dansk R&B og pop-sanger og sangskriver og producer.[4][5][6][7][8] Efter de to engelsksprogede album, Playground (2004) og Breakout (2007), brød Burhan G igennem med sit selvbetitlede album fra 2010 med dansksprogede popsange. Albummet har affødt seks hitsingler. Burhan G har haft 13 top 10 singler på den danske hitliste,[9] og modtaget adskillige guld- og platinplader.

Burhan G nævner udenlandske forbilleder som Timbaland, Rodney Jerkins, Michael Jackson, Kanye West, Donny Hathaway, Tyrese Gibson, Michael McDonald og Prince.[10]
Karriere
1983–2002: Opvækst og tidlig karriere

""De var jo bare nogle ældre drenge fra gården, der havde de samme drømme som mig. Jeg var den lille irriterende møgunge, der bed sig fast og ville med, men de var rigtigt søde, og det var en kæmpe ting for mig at komme med på kor med meget tidligt i forløbet, før de fik pladekontrakt og så de følgende fem år.""
— Burhan G om Outlandish.[11]

Burhan G er opvokset i boligområdet Kisumparken i Brøndby Strand, sammen med en lillesøster[4][12] og forældrene, der er af kurdisk-tyrkisk oprindelse.[13][13]

Her mødte Burhan medlemmerne af hiphop-gruppen Outlandish, inden de havde fået deres musikalske gennembrud. Om gruppens betydning for sangerens egen karriere har Burhan G udtalt, at ""Outlandish' var den bedste uddannelse, du kunne få.""[11]

Mens Burhan G gik i folkeskole optrådte han som solosopran i Københavns Drengekor på Sankt Annæ Gymnasium, hvor han startede i tredje klasse.[4] Efter folkeskolen startede han på Avedøre Gymnasium i Hvidovre, men forlod uddannelsen i 2.G i år 2000, og valgte i stedet at forfølge en musikkarriere.[12][11]

Burhan G's musikkarriere startede da han kom på turne som backingsanger for Outlandish i 1999, i en alder af 16 år.[12] Efterfølgende leverede han omkvædet til gruppens gennembrudshit ""Walou"" (2000).[4] I 2001 medvirkede han på rapperen U$Os ""I går var det en vild nat"", der ifølge Koda var dette års største sommerhit på P3.[14] Tidligt i karrieren medvirkede Burhan G også på numre med blandt andre Funk Flush og Cas.[15]
2003–2007: Playground og Breakout
Burhan G i maj 2011.
Foto: A.C. Hamann Nielsson

Burhan G solodebuterede med signatur-tracket ""Burhan G"", der var P3's Uundgåelige i september 2003. Ved P3 Guld 2003 var han nomineret til prisen som P3 Talentet, som blev vundet af Tue West.[16] Året efter, den 24. maj 2004, fulgte debutalbummet Playground på pladeselskabet BMG, hvor især titelnummeret (endnu en P3's Uundgåelige) og ""Take U Home"" gjorde sig særligt bemærket. Soul og R&B-stilen på Playground var især inspireret af Usher, Justin Timberlake og Craig David. Ifølge Burhan G var albummet ""den første rendyrkede r&b-plade i Danmark"".[4] Albummet var hovedsageligt lavet i samarbejde med producerduoen Maximum Risk.

Playground gav i 2005 Burhan G tre Danish Music Awards-nomineringer, og han vandt prisen for Årets nye navn.[17][18] Samme år vandt han prisen for Årets danske album ved Danish DeeJay Awards, og var nomineret til både P3 Prisen og P3 Gennembruddet ved P3 Guld.[19][20]

Efterfølgende blev det til et par gæsteoptrædener hos blandt andre Majid, Kisa og Karina Kappel samt en skæring på Fidibus-soundtracket (""Live Ur Life""). Burhan G var med til at skrive og bidrog med vokal til ""Let Me Think About It"" til Ida Corrs album Robosoul fra 2006. I september 2007 udkom den i en remixet udgave af den hollandske house-dj Fedde le Grand, der gjorde nummeret til et internationalt hit med #1-placeringer på dance-hitlisterne i Storbritannien og USA.[21] Singlen opnåede desuden en andenplads på den britiske hitliste.[22]

I marts 2007 fik Burhan G nyt pladeselskab, da han skiftede fra BMG til Copenhagen Records.[5] Den 10. september 2007 udkom hans andet album Breakout, og især albummets første single ""Who Is He"" blev en stor succes. Nummeret er skrevet og produceret af Burhan G selv i samarbejde med Frederik Tao fra Maximum Risk.
2008–2011: Kommercielt gennembrud med Burhan G

Burhan G skrev og producerede ""Tag med mig"" til Basims debutalbum, Alt det jeg ville have sagt, der udkom i oktober 2008. Samme år var han med til at skrive ""Bang That Box"" til den amerikanske dj Roger Sanchez og Terri B., ligesom han sang vokal på nummeret.

I sommeren 2008 udgav Burhan G sin første dansksprogede single ""Kun dig"", en sjæler der handler om den uudslukkelige kærlighed til den eneste ene. Sangen er skrevet i samarbejde med Claus Seest, og produceret af Burhan G selv.[23] Burhan G medvirkede på nummeret ""Everything Changes"" fra den tyske house-dj Dominik de Leon, som han havde lagt tekst og vokal til. Singlen udkom i Europa i juni 2009.[24] Senere samme måned udkom andensinglen ""Jeg vil ha' dig for mig selv"", der er skrevet i samarbejde med Rasmus Seebach, og sampler Milli Vanilli-nummeret fra 1988, ""Girl You Know It's True"". Dele af sangteksten er hentet fra Nik & Jays sang ""I Love Ya"", og i november udkom en version hvor netop Nik & Jay også lægger vokal til. Den tredje single, ""Mest ondt"", blev sluppet den 8. marts 2010, og gæstes af sangerinden Medina. Singlen røg til tops på den danske single-hitliste, og blev dermed Burhan G's første nummer ét-hit..[9]

Burhan G har været med til at skrive og producere sangen ""Domino Effect"" til den engelske dancepop-duo Addictive, der udkom den 19. oktober 2009.

Burhan G's selvbetitlede tredje album, der er sangerens første dansksprogede album, udkom den 12. april 2010. I en pressemeddelelse fortalte Burhan G om valget om at udtrykke sig på dansk, ""Jeg har lavet denne plade på dansk primært fordi jeg elsker musik og fordi jeg elsker alle de forskellige måder man kan udtrykke sig på. Jeg har lavet engelske plader indtil nu og lavede de her danske numre undervejs i processen"", og forklarede at inspirationen kom fra danske kunstnere som Kim Larsen, Anne Linnet, og Sanne Salomonsen.[25] På albummet har Burhan G samarbejdet med sangskrivere som Rasmus Seebach, Nik & Jay, Sarah West, og Ankerstjerne, mens Burhan G selv står for størstedelen af produktionen.[26] Albummet gik ind som nummer fire på album-hitlisten,[27] og blev certificeret platin den 21. december 2010 af IFPI.[28]

I 2010 var han med til at skrive singlen ""Tænder mig"" til popgruppen Sukkerchoks andet album, De 1000 drømmes nat, der udkom i oktober måned.

Den 23. august 2010 udkom fjerde single, ""Tættere på himlen"" med Nik & Jay. Sangen fik stor opmærksomhed for dens musikvideo, hvor alle tre artister optræder i bar overkrop, inspireret af videoen til ""Untitled (How Does It Feel)"" med den amerikanske sanger D'Angelo.[29][30][31] Singlen blev Burhan G's andet nummer ét-hit i træk. Den 31. januar 2011 udkom ""Søvnløs"" som femte single fra albummet. Singlen har solgt platin, og dermed har alle fem singler fra Burhan G solgt enten guld eller platin.[32]

I maj 2011 medvirkede Burhan G på sangeren Ankerstjernes debutsingle, ""Tag hvad du vil"". Singlen har opnået stor succes, og har ligget nummer to på både single- og airplay-listen.[9] Nummeret har endvidere modtaget platin for 30.000 solgte downloads.[33] Burhan G var med til at skrive og producere Ankerstjernes debutalbum af samme navn, der udkom i oktober 2011.[34]

Den 26. august 2011 udsendte Burhan G singlen ""Jeg' i live"", der er en coverversion af Sanne Salomonsen og Thomas Helmigs nummer fra 1989, der var at finde på Salomonsen-albummet Sanne.[35] Sangen var første single fra en genudgivelse af Burhan G-albummet fra 2010, der også indeholder en DVD med akustiske liveoptagelser og musikvideoer. Genudgivelsen udkom den 3. oktober 2011 med fire nye numre foruden ""Jeg i live"".[36] Burhan G modtog i december 2011 firedobbelt-platin af IFPI for 80.000 solgte eksemplarer.[37] Albummet var det fjerde bedst sælgende album i 2011.[38]
2012–2019: Din for evigt

I juni 2012 meddelte Burhan G at han arbejdede på sit fjerde studiealbum, som har fået titlen Din for evigt.[39] Albummets titel er også navnet på den første single, der ligesom resten af albummet er skrevet i samarbejde med Ankerstjerne. Singlen ""Din for evigt"" udkom i marts 2013, og blev et top-fem hit på download-, streaming- og airplay-hitlisterne..[9] Singlen har modtaget dobbelt platin for 3,6 millioner streams.[40] I oktober 2013 udkom albummet, som Burhan G betegner som sit mest personlige til dato, da det omhandler hans forhold til psykologen Sarah Zobel.[41][42] Igennem 2013 og 2014 udsendte Burhan G yderligere singlerne ""Kalder mig hjem"", ""Ikke i nat, ikke endnu"", og ""Karma"", der alle opnåede stor succes på streaming-hitlisten..[9] I 2014 indspillede han en dansk-svensk duet, Kærlighed & Krig med den svenske sangerinde Molly Sandén.

Den 29. december 2015 blev Burhan G og Sarah Zobel forældre til sønnen Dallas Zobel Genc. Det er parrets første barn, mens Sarah Zobel har to børn fra et tidligere forhold.[43][44]

Burhan G udsendte singlen ""Lucy"" den 26. august 2016. Singlen er forløber for Burhan G's kommende femte studiealbum.[45] Sangen handler ifølge Burhan G én af de piger han har mødt i sit liv: """"Lucy"" er en ""guilty pleasure"", det er en følelse. Det er det forbudte, der er så godt, selv om det er forkert.""[46]
2020-nu: Pause på ubestemt tid
Burhan valgte i 2020, at gå på musikalsk pause på ubestemt tid. ",Mand
Sivas,"Siavash Memaran-Torbati (født 16. december 1984 i Teheran, Iran, bedre kendt som Sivas eller S!vas) er en dansk rapper med iranske rødder.[3]
Baggrund

Sivas er født i Tehran i Iran, og kom i 1990 til Brøndby Strand i en alder af seks år.[4][5]
Karriere

I 2013 debuterede han med ep'en d.a.u.d.a, som fik gode anmeldelser med på vejen, der for alvor skabte opmærksomhed omkring rapperen.[6] Især singlen ""d.a.u.d.a."", sammen med Gilli, blev et stort hit. Sproget på ep'en er dansk, engelsk, persisk, arabisk, tyrkisk og gadeslang[7], og er blevet beskrevet som ""ghettodansk"".[8] For ep'en blev Sivas normineret til fem priser ved Danish Music Awards 2014 for Årets danske udgivelse, Årets nye danske navn, Årets danske sangskriver, Årets danske urbanudgivelse, og Årets idé.[9] Han vandt prisen ""Årets danske urbanudgivelse""

I november 2015 udgav Sivas singlen 'Jaja' forud for albummet Familie Før Para.

Sivas har også tidligere medvirket på sange fra blandt andre Jooks, som han tidligere har været backup-rapper for.[10] I 2014 var han nomineret som P3 Talentet til P3 Guld. Sivas medvirkede i 2014 på singlen ""Stein Bagger"" fra albummet Forbandede Ungdom fra Ukendt Kunstner.

Sivas udgav den. 12 januar 2018 sangen ""Sidste Timer"", og under 48 timer senere, lå den nummer 2 på Spotify i Danmark.

D. 20 april 2018 udkom Sivas' andet album Ultra, som indeholder gæstevers fra bl.a. Gilli & Stepz. Ved udgivelsen af albummet fik det generelt positive anmeldelser.

D. 26. april 2019 udkom Sivas' seneste album Contra. ",Mand
Alexander Oscar,"Alexander Oscar (født 5. august 1998) er en dansk sanger og sangskriver fra Skejby, der har hittet med ""Number"", der udkom i begyndelsen af 2018. Singlen var i A-rotation på P3 og har været et af de mest spillede på radio og streaming i Danmark. Alexander fik sin første pladekontrakt som 14 årig. Hans debutalbum, ""Highs & Lows"", udkom 18. januar 2019 hos det internationale pladeselskab Sony Music. 10 juni 2019 rundede han 70 millioner streams på tværs af platforme.
International bevågenhed

Efter sin koncert på Spot Festival i maj 2018 fik han stor ros og blev beskrevet som ""et talent med kurs med den internationale scene"".[1]
Lokal Succes

""Number"" lå nummer ét på den lokale Radio Airplay og har efterfølgende ligget i top 50 i 37 uger. I august gik ""Number"" guld i Danmark.[2]Derudover lå den nummer ét på den danske Shazam liste i flere uger. Den efterfølgende single ""Coffee Table"" er også blevet taget godt imod og lå 17. oktober nummer fem på Radio Airplay-listen i Danmark.

""Bands Of Tomorrow"" beskriver singlen som et ""melodisk, ørehængende og gennemført popnummer"".[3]

I oktober 2018 indgik han en international publishing-aftale med Sony Atv i Stockholm.[4]
Midem Festival 2019

Som en af 11 kunstnere blev Alexander Oscar blandt 900 ansøgere udvalgt til at optræde på dette års Midem Festival.[5] ",Mand
Nicklas Sahl,"Nicklas Sahl (født 19. februar 1997) er en dansk sanger, guitarist og sangskriver. Han voksede op i Hadsten, men flyttede til København i slutningen af 2017 for at udleve sin drøm som musiker.[1]
Baggrund

Nicklas Sahl fik allerede som 4-årig første gang en guitar i hånden - efter eget udsagn én han havde ""lånt"" af sin lillesøster. Sange og musik fyldte i det hele taget meget i den unge Nicklas' liv.[2] Dog er dette ikke noget der har ligget til familien, men han kan huske at de sad og så et musikprogram. Nicklas blev nemlig som 7 årig fanget af programmet ""Scenen af din"" hvor Simone optrådte. Til jul samme år fik han sin lærers guitar, da hun skulle have en ny. Dette betød at han som 7-årig valgte at fodboldbanen skulle skiftes ud med musikskolen.[kilde mangler]

Efter folkeskolen tog han på Mellerup Efterskole, der ligger ikke så langt fra bardomshjemmet. Her fandt han flere ligesindede musikkammerater, og drømmen om en karriere som professionel musiker voksede.[3]

Nicklas Sahl blev student fra Favrskov Gymnasium i 2017, hvorefter han flyttede til København for at spille musik. Musikeren havde hvert år spillet til open by night i Hadsten, ude foran Mettes skobutik, og ønskede nu at se hvor drømmene kunne føre hen.[kilde mangler] Han startede først med at læse engelsk på Københavns Universitet, men droppede ud igen, da karrieren tog fart.[4]. Han nævner at grunden til at han flyttede til København var at han følte, at man kunne plukke drømmene ude i haven.
Karriere

Nicklas Sahl underskrev pladekontrakt hos Warner Music Denmark i starten af 2018.

Han debuterede i april 2018 med singlen ""Hero"", der blev udgivet af Warner Music Denmark[5] og denne blev ugens undgåelige på P3. Den 22. juni samme år blev singlen ""New Eyes"" udgivet, som nåede nr. 24 på hitlisterne i Danmark.[6][7] I april 2019 udkom så debutalbummet ""Planets"", som nåede 15. pladsen på listen over de mest solgte albummer i Danmark det år.[8][9]

Siden August 2019 har Nicklas Sahl været tilknyttet Universal Music Publishing Group[10]

Nicklas har siden han startede med at lave musik været nomineret og vundet adskillige priser. I 2019 vandt han for eksempel en MTV EMA for “Bedste Danske Kunstner”, Carl Prisen for “Årets Komponist” og blev nomineret til 2 Danish Music Awards. I 2020 blev han nomineret til The voice prisen. I 2019, 2021 og 2023 blev han nomineret til henholdsvis 4 og 5 Gaffa priser.

    Der er for få eller ingen kildehenvisninger i dette afsnit, hvilket er et problem. Du kan hjælpe ved at angive troværdige kilder til de påstande, som fremføres.

Nicklas har spillet mange koncerter i løbet af årene hvor af mange har været udsolgte. Han har både spillet festivaler og egne koncerter, som har været i Danmark og Tyskland. Til disse koncerter samler han et bredt publikum, som tydeligt viser at han rammer mange forskellige aldersgrupper med sine fortællinger. Disse fortællinger er noget mange kan relatere til i både hans egen generation, men ikke mindst også i de andre generationer. Han fanger dem også igennem sin fantastiske sang talent og sin jordnære optræden, hvor han kombinere sin musik med humor og fortællinger om sit liv.
Filmmusik

Nicklas Sahl skrev i 2019 titelsangen til filmen ""Kollision"". Sangen, der kom til at hedde ""Hvis Jeg Kunne Blive Som Dig"", udkom sammen med filmen 31. oktober og blev samtidig hans første på dansk.

Til musikmagasinet 'Bands of Tomorrow' udtalte han blandt andet:

""Jeg har længe drømt om at lave musik til film, så da Mehdi Avaz spurgte, om jeg ville lave titelsangen til deres kommende film, blev jeg meget beæret og syntes, det lød helt vildt spændende. Jeg tog sammen med min producer Birk Storm ind og så en visning på filmen, knuselskede den, skrev det, der blev titlen til nummeret, ned på min mobil og gik efterfølgende direkte hjem og skrev sangen.""[11]
Toppen af Poppen

Nicklas har deltaget i Musikprogrammet Toppen af Poppen på TV2 i 2022. Her deltog han sammen med artisterne Martin Brygmann, Kira Skov, Maximillian, Iris Gold, Steen Jørgensen og Soleima. Nicklas skulle i hvert program fremføre sin version af hver af de 6 andre artister og de andre skulle fremføre hans sange. Her er de af de andres sange, som Nicklas fremførte og de andre artisters valg af hans sange, som de fremførte:

    Afsnit 1 var Martin Brygmanns afsnit og her fremførte Nicklas sin version af ""For kendt til dette sted""
    Afsnit 2 var hans eget afsnit og her valgte de andre seks artister at fremføre deres version af ""New eyes"", ""Four Walls"", ""Planets"", ""Hvis jeg kunne blive som dig"", ""Say it back"" og ""Wild birds fly"".
    Afsnit 3 var Kira Skovs afsnit og her fremførte Nicklas sin version af ""Save me""
    Afsnit 4 var Maximillians afsnit og her fremførte Nicklas sin version af ""Too young"", som var en sang, de havde skrevet sammen.
    Afsnit 5 var Iris Golds afsnit, og her fremførte Nicklas sin version af ""All i really know""
    Afsnit 6 var Steen Jørgensens afsnit og her fremførte Nicklas sin version af ""Holler high""
    Sidste afsnit var Soleims afsnit og her fremførte Nicklas sin version af ""Breathe""

Podcast

Nicklas Sahl har i 2024 udgivet en podcast der hedder ""Ung mand"" sammen med Louis Mendal.

    Der er for få eller ingen kildehenvisninger i dette afsnit, hvilket er et problem. Du kan hjælpe ved at angive troværdige kilder til de påstande, som fremføres.

I denne podcast sætter de fokus på, hvordan det er at være ung mand i dag. De nævner, at denne podcast har de startet, for at de selv kan blive bedre til at åbne sig. De udgiver den med ønske om at inspirere andre unge mænd og samtidig gøre, at kvinder får et indblik i disse unge mænds hoveder.

Episoder:

    ""Ung Mand - Introduktion"" (15 juli 2024)
    ""Præstationskultur- ""Er jeg god nok?"" feat. Simon Gents"" (15 juli 2024)
    ""Kvinder spørger Ung mand feat. Michelle Demir"" (15 juli 2024)
    ""Kedsomhed - ""Jeg tog en hel uge i sommerhus bare for at kede mig"" feat. Prototypen"" (15 juli 2024)
    ""Catch up - For gammel til Roskilde camp, og kunsten at skrubbe sin ovn"" (26 august 2024)
    ""Vrede - ""Jeg har altid været enormt bange for vrede"" feat. Emil Harm"" (26 september 2024)
    ""At se sig selv gennem andres øjne feat. Daniel Munk"" (31 oktober 2024)
    ""Mandefællesskaber - ""Hey drenge, jeg har det dårligt. Lad os tale om det"" feat. Nicolai Kirkegaard Iding"" (14 november 2024)",Mand
Agnes Obel,"Agnes Caroline Thaarup Obel (født 28. oktober 1980)[1] bedre kendt som Agnes Obel er en dansk singer-songwriter.[2][3][4]

Agnes Obel udgav sit debutalbum, Philharmonics, i Danmark 4. oktober 2010. Albummet udkom i andre lande som Frankrig, Holland og Tyskland. I Danmark lå albummet nr. 1 flere uger i træk i 2011 og modtog fem-dobbelt platin for 100.000 solgte eksemplarer.[5] Philharmonics lå i top 10 på hitlisterne i Belgien (Vallonien), Frankrig og Holland. I Danmark var Philharmonics det tredje mest solgte album i 2011.[6] Albummet fik European Border Breakers Awards for 2012. Den 30. september 2013 udkom hendes andet album ""Aventine"".

Riverside, Agnes Obels hit fra albummet Philharmonics, er blevet spillet i den amerikanske tv-serie Grey's Anatomy i den 16. episode af sæson syv, samt i ABC-serien Revenge sæson 1 episode 4 og i den amerikanske gyserserie The Mist.

Agnes Obel bor i Neukölln-bydelen i Berlin med sin kæreste.[7]

Hun er inspireret af kunstnere som Roy Orbison, Joni Mitchell, PJ Harvey, Claude Debussy, Maurice Ravel og Erik Satie.[kilde mangler] Hun spiller, synger og producerer alt sit materiale selv, ligesom hun skriver størstedelen af materialet.
Tidlige liv

Agnes Obel er født i 1980 i København. Hun kommer fra en musikalsk familie og lærte at spille klaver i en meget ung alder. Hendes mor plejede at spille Bartók og Chopin på klaver. I barndommen fandt Agnes Obel inspiration i Jan Johanssons musik. Johanssons sange og europæiske folkemelodier i en jazzet stil har haft stor indflydelse på hendes musik.

I en alder af syv spillede hun i et band, hvor hun sang og spillede basguitar. Gruppen spillede til en festival og indspillede nogle sange. Hun havde en lille rolle i Thomas Vinterbergs kortfilm Drengen der gik baglæns fra 1995.

Hun gik på Det frie gymnasium.

Med hjælp fra den danske musiker og producer Elton Theander stiftede hun det københavnske band Sohio. Hun debuterede som solosanger med sit første album Philharmonics i 2010. ",Kvinde
MØ,"Karen Marie Aagaard Ørsted Andersen (født 13. august 1988 i Odense),[3][4] bedre kendt under sit kunstnernavn MØ, er en dansk sangerinde.
Tidligt liv

MØ boede som barn i forstaden Ejlstrup vest for Odense og gik på Ubberud skole.[4]
Karriere
MØ under Stavernfestivalen i Norge i 2016
Foto: Tore Sætre

MØ begyndte sin musikalske karriere med at spille sammen med Josefine Struckmann i den anarkistiske pigeelektropunkduo Mor.[5][6] Deres første sang var ""Fisse i dit fjæs"" (2008).[7] Hun spillede på SPOT Festival 2012, hvor hun mødte musikproducenten Ronnie Vindahl, der efterfølgende var med til at skabe hendes udtryk som solist og blev hendes producer.[6]

I 2012 udkom singlen ""Pilgrim"",[8] der blev bemærket i udlandet af blandt andet Pitchfork[9][10] og The Guardian.[11] ""Pilgrim"" blev P3s Uundgåelige 18. marts 2013[12], hvilket var afgørende for at MØ brød igennem som soloartist herhjemme.[13]

I 2015 medvirkede MØ på Major Lazers megahit ""Lean On"", der med over 3 milliarder visninger (ultimo 2021) blev den mest sete YouTube musikvideo nogensinde med en dansk medvirkende.[14] ""Lean On"" toppede hitlisterne på Spotify og iTunes med en førsteplads på den internationale hitliste og over 700 millioner streams på Spotify. MØ var desuden sangskriver på Major Lazer og Ariana Grande-sangen ""All My Love"".[15]

MØs single ""Kamikaze"", der blev udgivet i oktober 2015, ramte på 4 dage 450.000 afspilninger på YouTube og ultimo 2021 var den vist over 70 millioner gange.[16] Musikvideoen blev skudt og instrueret i Kyiv og sangen blev produceret af den amerikanske discjockey og producer Diplo.[17] I maj 2016 udkom singlen ""Final Song"", som blev et top 40 hit i mere end 10 lande, heriblandt Storbritannien hvor sangen opnåede en 15. plads på UK Singles Chart (hendes højeste placering som soloartist).

Sammen med Major Lazer og Justin Bieber udgav MØ singlen ""Cold Water"" i juli 2016. I USA debuterede sangen på andenpladsen på Billboard Hot 100, hvilket er rekorden for den højeste danske hitlisteplacering i USA, sammen med Jørgen Ingmann (""Apache"") og Lukas Graham (""7 Years"") hvis numre også opnåede en andenplads.[18] Det er samtidig MØs anden top 10-single på Billboard Hot 100 (efter ""Lean On""). I Storbritannien gik sangen ind på førstepladsen på UK Singles Chart, og blev MØs første nummer ét-single i Storbritannien, og gør hende samtidig til den fjerde danske artist til at opnå en førsteplads på hitlisten. Det er desuden første gang i historien at to danske artister har ligget nummer ét på den britiske single-hitliste (den anden er Lukas Graham) i samme år.[19]
Privatliv

Privat er hun kæreste med sangeren Mads Damsgaard Kristiansen, som er kendt under kunstnernavnet Goss.[20] ",Kvinde
Medina,"Medina Danielle Oona Chapsal (født Andrea Fuentealba Valbak[1][2]; 30. november 1982 i Risskov, Aarhus), professionelt kendt som Medina, er en dansk-chilensk pop- og R&B-sangerinde og sangskriver.[3] Hun debuterede med albummet Tæt på i 2007, men brød igennem med Velkommen til Medina i 2009, hvorfra førstesinglen ""Kun for mig"" fra september 2008 blev et stort hit helt ind i 2009, og var den bedst sælgende single dette år i Danmark.[4] Hun har vundet adskillige priser ved Danish Music Awards og Danish DeeJay Awards, haft 10 nummer ét-hits på den danske single-hitliste og arbejdet med kunstnere som bl.a. Thomas Helmig, L.O.C., Burhan G og Kidd.

Medina har i dag solgt mere end 500.000 singler og over 130.000 albums. Hun har udsendt flere end 20 musikvideoer, modtaget guldplader i Tyskland og rundet over 100.000 solgte eksemplarer af det internationale debutalbum Welcome to Medina. Det engelsksprogede album er allerede udgivet i store dele af Europa og udkom i september 2013 i USA.[5] ""You and I"", hendes første internationale udgivelse, nåede toppen af bl.a. den amerikanske Billboards 'Hot Dance Airplay'- hitliste, og singlen lå også i A-rotation på BBC Radio 1.
Opvækst

Medina blev født Andrea Fuentealba Valbak den 30. november 1982 i Risskov, Aarhus til Bente Valbak, kommunal ansat, og Alejandro Fuentealba, ingeniør.[6][7] Hun har en ældre bror, Carlos (f. 1977) og en yngre søster, Michala (f. 1991).[8][9] Medinas mor er danskfødt, men voksede op i Malaysia med sin familie, men de flyttede tilbage til Danmark, da moren stadig var barn. Medinas far er chilensk og blev født i Santiago, Chile, men flygtede til Danmark som politisk flygtning som ung, da han deltog i flere modstandsbevægelser under oprørstiden.[8] Medinas forældre spillede og optrådte begge latinamerikansk musik under Medinas opvækst.[10] Hendes forældre blev skilt, da Medina var 18 år.[9]
Musikkarriere
Medinas optræden i Kildeparken under Aalborg Karneval den 23. maj 2009.

Hun udgav i 2007 debutalbummet Tæt på, der bl.a. indeholdt singlen ""Et øjeblik"", der gæstedes af rapperen Joe True. Senere udkom to sange på soundtracket til den danske film Fidibus, instrueret af Hella Joof.

I september 2008 fik Medina sit gennembrud med den dobbelte platin-sælgende single ""Kun for mig"".[11][12] Den lå i 52 uger på den danske hitliste, heraf seks uger som nr. 1. Desuden var sangen den mest solgte i hele 2009, samt den fjerdemest spillede sang i radioen.[4][13] Sangen er også blevet udgivet i to forskellige versioner hvor hhv. Burhan G og L.O.C. medvirker.

Den 31. august 2009 udkom Medinas andet album Velkommen til Medina, der bar præg af en mere elektronisk lyd, produceret af Providers og Motrack. Foruden singlen ""Kun for mig"" har titelsangen ""Velkommen til Medina"", ""Ensom"" og ""Vi to"" været store hits, og tilsammen solgt mere end 200.000 eksemplarer.[14]
2009-2010: Internationalt gennembrud

I september 2009 medvirkede Medina på Thomas Helmigs første single “100 dage” fra hans nyeste album, Tommy Boy.[15]

Den 21. september 2009 blev en engelsk version af ""Kun for mig"" med titlen ""You and I"" udgivet i Storbritannien, og den 3. maj 2010 blev sangen udgivet i Tyskland, Østrig og Schweiz. Sangen var blevet oversat til engelsk ved et samarbejde mellem de to danske sangskrivere Adam Powers og Julie Steincke og blev frigivet som første single fra Medinas internationale studiealbum Welcome to Medina. “You and I” peakede på 39. pladsen[16] på Storbritanniens singlehitliste og peakede som nummer 6 på USAs Billboards Hot Dance Airplay-liste. Sangen opnåede en tredje plads i Bulgarien, og en tiende plads i Tyskland og Rusland.[17] Hun optrådte ligeledes med sangen til finalen i den græske udgave af X Factor den 12. februar 2010.[18]

Medina sang også på tredje single fra Burhan G's selvbetitlede tredje album, ""Mest ondt"", der udkom den 8. marts 2010.

Under en gratiskoncert i Ishøj den 7. juni 2010 kastede en gruppe unge indvandrerdrenge æg efter Medina, der optrådte på scenen.[19] Medina afbrød koncerten øjeblikkeligt og skældte ud på gruppen,[20] og koncerten blev genoptaget kort efter.[21] Det blev senere rapporteret at de pågældende drenge demonstrerede deres utilfredshed over Medinas navn (samme som den hellige islamiske by, Medina) som sammenkoblet med hendes påklædning og øvrige “promiskuøse” fremtoning blev anset som blasfemisk.[22]

Den 23. juli 2010 udkom Medinas tredje album, Welcome to Medina, i Tyskland, Schweiz og Østrig. Albummet indeholdt engelsksprogede versioner af de fire singler fra Velkommen til Medina samt syv nye sange. Den første single, ""You and I"", har solgt 150.000 eksemplarer i Tyskland. Andensinglen blev ""Lonely"", en engelsk version af ""Ensom"".[23]

Ved Danish Music Awards 2010 vandt Medina seks priser; ‘Årets danske album‘ for Velkommen til Medina, ‘Årets danske kvindelige kunstner’, ‘Årets nye danske navn’, ‘Årets danske sangskriver’ (sammen med Providers), samt ‘Årets danske hit’ for singlen ""Vi to"".[24]

Medina medvirkede i 2010 i komediefilmen Klovn - The Movie.[25][26] I 2010 havde Medina sin debut som artist på Grøn Koncert.[27] I august 2010 annoncerede Reebok at de havde indgået samarbejde med Medina som kampagnemodel for fitness-skoen EasyTone.[28][29] I september 2011 blev Reebok tildelt en bøde på 25 mio. dollars af det amerikanske Federal Trade Commission (FTC) for falsk markedsføring af skoene og deres påståede effekt.[29] I november 2010 udkom Medinas selvbiografi Medina - Tæt på, som var blevet lavet i samarbejde med forfatteren Lotus Turéll.[30] Biografien blev til på baggrund af transkriberede dagbogsnotater, som Medina indtalte på en diktafon fra januar til juli 2010.[31] Bogen modtog blandede anmeldelser.[32][33]
2011: USA og For altid

I slutningen af januar 2011 skrev Medina kontrakt med det amerikanske pladeselskab Ultra Records, der beskæftiger sig med dancemusik. Aftalen betyder at Medinas engelsksprogede album og singler vil blive udgivet i USA, Canada og Mexico.[34][35] Den 9. maj 2011 blev singlen ”Addiction” udgivet i USA, hvor den efterfølgende peakede som nr. 1 på den amerikanske Hot Dance Air Play Chart.[36]

Den 30. maj 2011 udkom singlen ""For Altid"". Singlen debuterede som nr. 1 på track listen og holdt førstepladsen i 3 uger. Efter 9 uger lå ""For Altid"" fortsat nr. 2 på track listen og modtog platin.

Den 1. juni 2011 var Medina vært ved den årlige Dansk Fashion Awards, som blev afholdt på Glyptoteket, København. Under showet fremviste hun 12 forskellige kjoler designet af danske designere.[37][38] Medina udtalte i november 2011, at hun tidligere samme år havde været til casting på James Bond-filmen Skyfall (2012).[36]

Den 19. september 2011 udkom Medinas tredje studiealbum For altid.[39] Albummet blev modtaget med overvejende negative anmeldelser, og udtalelser om manglende opfølgning fra Medinas foregående succesfulde album, Velkommen til Medina (2009).[40] Albummet modtog 2 ud af 6 stjerner fra Soundvenue, GAFFA og Ekstra Bladet,[40][41][42] 3 ud af 6 stjerner fra Politiken og 4 ud af 6 stjerner fra Berlingske.[42]
2012-2018

I april 2014 optrådte Medina til TV 2s Zulu Awards, hvor hun samtidig annoncerede udgivelsen af EP’en Arrogant.[43] EP’en udkom den 3. april 2014 og havde features fra KIDD, Gilli, Højer Øye og Xander. EP’en modtog blandede anmeldelser med 3 ud af 6 stjerner fra Politiken, 2 ud af 6 stjerner fra GAFFA, 1 stjerne fra Berlingske og 4 (ud af 7 stjerner) fra MetroXpress.[43]
2019-nu: Toppen af poppen

I 2019 medvirkede Medina i TV 2s musikprogram Toppen af poppen, hvor hun sammen med Chief 1, Anders Blichfeldt, Cæcilie Norby, Teitur, Kvamie Liv og Carl Emil Petersen, skulle fortolke hinandens sange.[44] Medina deltog året efter, i 2020, i programmets 10 års jubilæumssæson, hvor hun i det tredje afsnit medvirkede sammen med Anders Blichfeldt, Anne Dorte Michelsen, Lau Højen, Burhan G og Annika Aakjær.[45] Medina medvirkede igen i programmet i 2024, hvor hun deltog sammen med Anne Linnet, Mekdes, Dopha, Peter Sommer og duoen Jonah Blacksmith. TV 2 begrundede Medinas tilbagevenden i programmet med hendes store musiske bagkatalog, der stadig kunne udfoldes.[46]

I november 2020 optrådte hun højgravid i TV 2s underholdningsprogram Vild med dans.[47]

I maj 2022 udkom dokumentarserien Medina - hele min historie i otte dele, der havde premiere i udvalgte biografer, på Kanal 5 og streamingtjenesten Discovery+.[47] I 2022 lancerede Medina podcasten Hele mennesker på podcasttjenesten Ally, hvor hun interviewede kendte danskere om håndtering af modgang i deres liv.[47][48]

I marts 2023 havde hun en gæsteoptræden under Thomas Helmigs koncert i Royal Arena.[49] Hun var i 2023 også artist på årets Grøn Koncert for femte gang,[50] og hun gæstede Smukfest og Tinderbox.[49] I oktober 2023 blev det annonceret at Medina ville afholde sin karrieres største koncerter i foråret 2024.[51] Den 12. april 2024 afholdt hun den ene ud af to koncerter i Royal Arena i København for 16.000 tilskuere. Koncerten som havde gæsteoptrædener fra Burhan G, Dopha, Kind mod Kind og Thomas Helmig, modtog overvejende positive anmeldelser og 3 ud af 6 stjerner fra Soundvenue[52] og 5 ud af 6 stjerner fra GAFFA[53], 6 ud af 6 stjerner fra B.T., og 2 ud af 6 stjerner fra Ekstra Bladet.[54] Medina afholdt sin anden koncert den 19. april i Djurslands Bank Arena for 5.000 tilskuere.[55]

Medina blev i april 2025 annonceret til at være artist på årets Grøn Koncert for sjette gang.[56]
Privatliv

Født Andrea Fuentealba Valbak, skiftede Medina i 2005 navn til Medina Danielle Oona Valbak efter at have besøgt en numerolog.[57][58]

Hun var i perioden 2010-2011 i forhold med Mathias Arvedsen, danser.[36]

Medina var i perioden 2012-2014 i forhold med den danske sanger, Christopher.[59] I januar 2014 bekræftede begge parter deres brud.[59]

Medina dannede par med den danske model Mikkel Gregers Jensen. To måneder efter dette brud dannede Medina par med modellen Sebastian Lund.[60] Parret blev forlovet under en rejse til Toscana.[61] I 2017 brød parret dog forlovelsen.[62]

Medina annoncerede i 2018 at hun var i forhold med Malo Chapsal, premierløjtnant.[63] Parret havde været bekendte i nogle år og mødtes til en fælles vens bryllup i 2018. Parret annoncerede deres forlovelse i 2019, og parret blev gift den 6. juni 2020 under en privat ceremoni på Frederiksberg Rådhus.[63][64] Parret har sammen to sønner; Tyler Rose (f. 2021)[65] og Elliott Rose (f. 2022)[66]. I marts 2025 bekræftede Medinas manager til B.T. at Medina og Chapsal skulle skilles efter syv års samliv og fem års ægteskab.[67]

Medina udtalte i 2022 at hun aborterede, mens hun optrådte til en intimkoncert på Store Vega, København i marts 2020.[48]
Spirituskørsel-dom

Medina blev den 23. marts 2018 i Retten i Helsingør dømt for spirituskørsel og tilkendt en strafbøde og en ubetinget frakendelse af sit kørekort i tre et halvt år.[68] Hun var den 29. juli 2017 kl. 4:45 blevet stoppet af politiet på Nordre Strandvej i Hornbæk, hvor hendes promille blev målt til 1,13. Hun havde derudover også så meget kokain i blodet at det oversteg bagatelgrænsen.[69] Medina blev sigtet for at have kørt i spiritus- og kokainpåvirket tilstand og blev frakendt sit kørekort den 30. august 2017.[69] Medina var ikke selv til stede i retten den 23. marts 2018 i Helsingør, men erklærede sig gennem sin advokat skyldig i anklagerne.[69] Hun forklarede endvidere at hun tidligere samme dag som pågribelsen, havde spillet på Langelandsfestivalen, hvor hun, ifølge hende selv, fik et glas vin. Senere var hun i byen i København, hvor hun indrømmede, at hun havde indtaget en bane kokain, men ikke kunne ikke huske, hvor meget hun havde indtaget i alt.

Retten i Helsingør tilkendte Medina en strafbøde på 43.500 kroner (23.000 kroner for alkoholkørslen og 20.500 kroner for kokainkørslen), og en ubetinget frakendelse af sit kørekort i tre et halvt år med startdato fra fratagelsen den 30. august 2017.[68] Samme dag annoncerede Folkekirkens Nødhjælp at de, grundet dommen, havde stoppet deres samarbejde med Medina.[68] Få timer efter domsafsigelsen skrev Medina et længere opslag på Facebook, hvor hun udtrykte anger og undskyldte over for sine fans.[69] Medina skiftede i februar 2018 navn til Frederikke Hansen, og skiftede umiddelbart efter retssagen i slut marts 2018 sit navn tilbage til Medina Danielle Oona Valbak.[1]
Stalker

I juni 2019 brød en stalker ind i Medina og Chapsals hjem, hvor parret fandt hende inde på deres soveværelse efter at de kom hjem fra en bryllupsfest ved midnat.[7] Kvinden var beruset og iført Medinas tøj, og havde formentlig været i parrets hjem i flere timer inden de kom hjem. Kvinden havde desuden flyttet mange af parrets ejendele ud i forhaven [70] Chapsal formåede at tvinge kvinden ud af hjemmet og politiet blev tilkaldt.[70] ",Kvinde
Emmelie de Forest,"Emelie Charlotte Victoria de Forest (født 28. februar 1993 i Randers og opvokset i Mariager[1][2][3]), bedre kendt som Emmelie de Forest, er en dansk sangerinde. Hun vandt for Danmark ved Eurovision Song Contest 2013 i Malmø med sangen ""Only Teardrops"" skrevet af Lise Cabble og Julia Fabrin Jakobsen og Thomas Stengaard.

De Forest skrev i marts 2013 under på en pladekontrakt med Universal Music og udgav sit første album i foråret 2013.
Liv og karriere
Opvækst og tidlige år

De Forest er datter af danske Marianne Birgitte Gudnitz og svenske Ingvar de Forest (1938–2010). Emmelie de Forest har været aktivt udøvende sanger siden hun var ni år og har blandt andet sunget i kirkekor og gospelkor. Siden hun fyldte 14 år har hun sunget med den skotske musiker Fraser Neill, og sammen har de spillet og sunget i fire år på diverse festivaler, spillesteder og kulturhuse.[4]

Forest har gået på Vindblæs Friskole i Norup ved Hadsund.[5] Da hun fyldte 18 i 2011, flyttede hun fra Mariager i Kronjylland til København, hvor hun var blevet optaget på Katrine Sadolins 'Complete Vocal institute' for sangere. I 2012 har hun arbejdet, rejst, indspillet i studie, skrevet flere tekster og spillet guitar.[4]
2013: Dansk Melodi Grand Prix og debutalbum
Eurovision Song Contest 2013 i Malmö.
Emmelie de Forest i 2013.

Emmelie de Forest vandt Dansk Melodi Grand Prix 2013 i Jyske Bank Boxen i Herning den 26. januar 2013.[6]

I marts 2013 skrev hun under på en pladekontrakt hos Universal Music og fortalte til svensk tv, at hendes første album ville blive udgivet i foråret 2013.[7]

Hun konkurrerede i den første semifinale ved Eurovision Song Contest i Malmö Arena i Malmö den 14. maj 2013 og var af flere eksperter udråbt som storfavorit til at vinde konkurrencen.[8] Hun gik videre til finalen, som afholdtes den 18. maj 2013 i Malmö, hvor hun optrådte som sang nummer 18.[9] Her sejrede hun med 281 point - det højeste antal point til en dansk sang nogensinde.[10]

Efter at have udgivet debutalbummet Only Teardrops optrådte Emmelie de Forest hen over sommeren med de nye numre. Der blev annonceret en koncertturné, men i sidste øjeblik blev den aflyst[11] med begrundelsen, at Emmelie i stedet ville fokusere på sangskrivningen. Hendes manager udtalte til Ekstra Bladet, at en del af årsagen til aflysningen var, at interessen fra fansene ikke var stor nok.[12]
2014-nu: Rainmaker og Vild med dans

Den 21. februar 2014 udgav Emmelie de Forest singlen ""Rainmaker"", som hun optrådte med til Dansk Melodi Grand Prix 2014 i Odense. Forinden optrådte hun med sangen den 7. og 8. februar til Maltas melodi grand prix. Sangen var den officielle sang til Eurovision Song Contest 2014 i København, hvor de Forest optrådte med sangen til finaleshowet.

Som en forløber til hendes andet album udgav de Forest i august 2014 singlen ""Drunk Tonight"".[13] Den 10. august 2015 udkom singlen ""Hopscotch"", der er titelmelodi til ungdomsserien Hedensted High.[14] I slutningen af 2015 opsagde Emmelie de Forest sin kontrakt med Universal, og i den forbindelse udtalte hun: ""Jeg har bare haft brug for at komme videre, fordi jeg vil gerne have ejerskab over min egen musik og karriere.""[15]

I 2016 blev hun desuden udnævnt som orangutangambassadør for den danske organisation Red Orangutangen, hvor hun blandt andet har været med til at indspille en dokumentar om rehabiliteringsprocessen på verdens største orangutangcenter - Nyaru Menteng.

I 2018 deltog hun i sæson 15 af Vild med dans, hvor hun danser med den professionelle danser Frederik Nonneman.[16] Parret endte på en 8. plads ud af tolv.
Privatliv

Emmelie de Forest har været i et forhold med musikeren Jakob Schack Glæsner siden starten af 2013, som hun mødte ved en sangskrivnings-session for sit debutalbum.[17]
Slægt

De Forest hævdede ved deltagelsen i Melodi Grand Prix i 2013 at være tipoldebarn (igennem sin farfar, Maurice de Forest) af dronning Victoria af England og oldebarn af kong Edward 7. og en unavngiven østrigsk prinsesse.[18][19][20][21] Påstanden blev først brugt som en del af hendes markedsføringsstrategi, men strategien blev droppet af DR,[22][18][23] efter at den blev afvist af flere slægtsforskere, og da der ikke eksisterer dokumentation for påstanden.[24][25][26][27] ",Kvinde
Tina Dico,"Tina Dickow Danielsen (født 14. oktober 1977 i Åbyhøj) er en dansk singer-songwriter.[1] Internationalt optræder hun under navnet Tina Dico.

Tina Dickow fik sit kommercielle gennembrud med In the Red i 2005, der modtog dobbelt-platin i 2009 for 60.000 solgte eksemplarer.[2] Hun har solgt mere end 300.000 album i Danmark.[3]

Hun er blandt andet inspireret af kunstnere som Bob Dylan, Tracy Chapman og Leonard Cohen
Karriere
Starten
Tina Dickow i Det Musiske Hus i Frederikshavn 3. februar 2008.

Tina Dickow blev født i Aarhus-bydelen Åbyhøj. Allerede som ganske ung blev hun introduceret til musik af sin far, der havde et stort musikanlæg i kælderen. Tinas interesse for at spille musik begyndte allerede i 8. klasse på Åby skole, hvor hun spillede i kopibandet M.E.L., som bl.a. spillede Jimi Hendrix. Denne interesse førte hende også til musikefterskolen, Sejergaardsskolens Musikefterskole, hvor hun tog 10. klasse. Da hun begyndte i gymnasiet var hun med til at danne kopibandet ""Fester Kester"", som spillede til flere gymnasiefester. Mens hun i 1997 gik i 3.g på Århus Statsgymnasium, fik hun en rolle i den erotiske tv-serie Karrusel, hvor hun spillede over for den 41 år ældre Peter Steen samt Michael Falch (indspillet 1997, sendt 1998 på TV 2). Efter denne optræden fik hun flere tilbud, men hun brød sig ikke om at blive presset ind i en rolle som en ""naiv, jysk pige"" og takkede derfor nej til dem alle.

Efter gymnasiet i 1997 begyndte hun på Aarhus Universitet, hvor hun læste religionsvidenskab. Men musikken trak fortsat kraftigt i hende, og hun stoppede et halvt år efter. Hun begyndte derefter på musikkonservatoriet i Aarhus, hvor hun senere droppede ud for at forfølge sin drøm om at blive professionel musiker. I 1998 præsenterede Tina Dickow et selvskrevet nummer for de andre medlemmer af ""Fester Kester"", og begejstringen herover fik dem til at deltage i og vinde to talentkonkurrencer det samme år: TV 2-konkurrencen ""Talentspot"" og den aarhusianske ""Vi har scenen, har I musikken?"", hvor præmien var en single-indspilning og -udgivelse. De to konkurrencer blev vundet under navnet Tina Dickow. Bandet ""Tina Dickow and Sheriff"" blev dannet i 1998, og singlen Your Waste of Time blev udgivet i slutningen af samme år. Den blev valgt som ""Ugens Uundgåelige"" på DR’s P3 og førte til en vis berømmelse. Efter succesen med Your Waste Of Time begyndte en del korrespondancer med forskellige store pladeselskaber, og 1999 gik med diverse resultatløse forhandlinger, en akustisk turné rundt i landet og en håndfuld koncerter med bandet i Aarhus og København. En single med sangene 26 Friends og Different blev indspillet som optakt til orkesterets medvirken på den dengang årligt tilbagevendende Venue-turné. I januar 2000 var orkesteret en del af Venue-turnéen, som parrede dem med britiske Sandy Dillon og som arrangerede koncerter i Vega i København, i Norge og Sverige.
Finest Gramophone og Fuel

Efter succesen med Your Waste of Time fulgte samtaler med forskellige pladeselskaber, men utilfredshed med den måde, de ville markedsføre hende på, fik hende til at låne penge i banken og starte sit eget pladeselskab, Finest Gramophone, i 2000. Den første udgivelse på selskabet Finest Gramophone blev Fuel i 2001. Modtagelsen fra kritikerne var dæmpet, men næsten alle mente, at hun viste stort potentiale. Finest gramophone har udgivet to plader med det danske band ""Love Julie"", Tina Dickow har dog ingen intentioner om at signe med andre.

Også i 2001 mødte Tina Dickow sin nuværende manager, Jonathan Morley, på SPOT-festivalen i Aarhus. Kort tid efter underskrev hun en fireårig kontrakt med ham, og en forlagskontrakt blev indgået med det engelske selskab ""Kojam Music"" under MIDEM-festivalen i Cannes, Frankrig, i januar 2002. Det var også i 2001 at Tina først mødtes med Steffen Brandt. Steffen Brandt havde hørt Tina Dickow fremføre hans sang Alt Hvad Hun Ville Var At Danse ved en koncert i Kerteminde, hvor Musiklovens 25-års fødselsdag blev fejret. Brandt blev straks betaget og blev efterfølgende inviteret med som gæst til Tina Dickows næste koncert i Aarhus.
England, Notes og Zero 7

I begyndelsen af 2002 flyttede Tina Dickow til England på opfordring af Jonathan Morley og Kojam Music. Det gjorde hun for at slippe væk fra den ""hyggelige atmosfære"" i Danmark. Hun følte, at hun ikke fik nok udfordringer i Danmark og besluttede derfor sammen med manageren og forlaget, at hun ville prøve lykken og usikkerheden i England. I sensommeren 2002 spillede Tina de første duo-koncerter med Steffen Brandt på Bornholm i forbindelse med Bornholms kulturuge.

I kraft af sin kontrakt med manageren Jonathan Morley var hun i stand til at få en fod indenfor i det engelske musikmiljø, hvor hun blev parret med diverse sangskrivere for at lære at skrive mere radiovenlige sange. Det førte bl.a. til et samarbejde med den australske sangerinde Holly Valance om sangen Send My Best. Uden om co-skriverierne skrev Tina flittigt på egen hånd, og hovedparten af sangene til albummet Notes er skrevet i 2002, mens Tina boede først i Richmond og sidenhen på Tenter Ground ved Brick Lane i Østlondon. Notes blev indspillet sammen med Dennis Ahlgren i Studierne ved Aarhus over to dage i juni 2003 og blev udgivet senere samme år til stor kritikersucces. Albummet var oprindeligt ment som et mellemspil mellem Fuel og In the Red, men da det blev en succes, blev det senere udgivet som et selvstændigt album.

Notes vandt efterfølgende en Steppeulv (de danske musikkritikeres pris) i kategorien Årets Komponist og en Danish Music Award, i kategorien Årets Sangskriver.

Hun fik også kontakt med den britiske producer-duo Zero 7. Sammen skrev og indspillede de numrene Home og The Space Between, som kan findes på pladen When It Falls. En turné med over 100 koncerter i Europa, USA og Asien fulgte, som blandt andet førte Tina Dickow til Glastonbury Festival og Roskilde Festival. Ep'en Far blev udgivet i 2004 og indeholdt primært nye versioner af numre fra Notes, et enkelt nummer fra Fuel i en ny version samt et helt nyt nummer. Denne ep blev udgivet for at følge op på turnéen med Zero 7. I 2004 indspillede Tina en dansk version af Leonard Cohens Hallelujah i duet med Steffen Brandt.[4] Sangen var tilegnet albummet På Danske Læber med ene danske oversættelser af Cohen.[5]

I sommeren 2004 var Tina første gang med på Grøn Koncert-karavanen.
In the Red

Medio 2004 underskrev Tina Dickow en international pladekontrakt med Sony England, og indspilningerne til den internationale debutudgivelse, In the Red, gik i gang i slutningen af 2004 med producer Chris Potter bag knapperne. Det er første og eneste gang Tina har arbejdet med en “fremmed” producer. Alle andre plader er lavet sammen med Dennis Ahlgren.

I starten af 2005 fusionerede Sony med BMG, og som følge heraf faldt kontrakten til jorden. Rettighederne blev overgivet til Tina Dickow selv, og pladen blev udgivet i samarbejde med det danske selskab ""A:Larm"" i juli 2005. Pladen fik blandede anmeldelser, men var en kommerciel succes, Nobody’s Man var Ugens Uundgåelige på P3, og også Warm Sand fik masser af rotation på samme kanal. Pladen gik direkte til tops på den danske salgshitliste foran etablerede navne som U2 og Coldplay. I januar 2006 vandt Tina Dickow P3-prisen, der uddeles af Danmarks Radios P3. En del af begrundelsen for valget af Tina Dickow som vinder var: ""Det kræver mod, selvtillid og talent at vise sig selv og sine sange frem – uden noget gøgl at gemme sig bag. Og netop de kvaliteter kendetegner vinderen af P3 prisen. [...] Her er modet til at skrælle alt overflødigt blændværk fra, selvtillid nok til at tro på sangens styrke og ydermere et unikt talent for at skrive sange, der sætter som små smittesporer i kroppen og for hver lytning breder sig og bider sig fast.""

Marts 2006 vandt Tina Dickow prisen for ""Årets Sangerinde"" ved Danish Music Awards, samtidig med at hun udgav sin første live-dvd: Live in the red, som er optaget på Store Vega i København.
Count to Ten

Februar 2007 indspillede Tina, John Lennons Working Class Hero, som et led i Amnesty Internationals verdensomspændende kampagne “Make Some Noise”, som hun senere fremførte til et Amnesty arrangement med Yoko Ono på forreste række. Med P3-prisen fulgte 2 ugers indspilning i DR's Studio 3. De to uger blev brugt på at indspille noget af Count to Ten. Den blev færdigindspillet i feedbackstudierne i Århus og i Aabyroad Studios i Åbyhøj. Albummet var færdigt i slutningen af juli og udkom i Danmark d. 3. september til top-anmeldelser over hele linjen.

I forbindelse med Skanderborg Festival modtog hun “Polka Verners Legat” sammen med Annisette.

Tina vandt GAFFA-Prisen 2007 for årets bedste album og årets bedste sangerinde.

I februar 2008 fulgte en større DK-turné efter succesen med Count to Ten.
A Beginning, A Detour, An Open Ending (Trilogien)

Samtidig med Count to Ten blev A Beginning også indspillet, og det nummer blev senere en del af Trilogien. Januar 2008 indspillede Tina og Dennis Ahlgren A Detour. Tina møder islandske Helgi Hrafn Jónsson på en turné med Teitur i maj. Helgi er derfor også at finde på sangen Walls, som er på An Open Ending, der blev indspillet i sommeren 2008 af Tina og Dennis mellem en masse festivaljobs. I sommeren 2008 spillede Tina og band på Orange Scene på Roskilde Festival, som er Tinas største koncert til dato. I september modtog hun kronprinseparrets kulturpris, og en uge senere blev Trilogien udgivet. Herefter fulgte atter en turné rundt om i verden, denne gang som trio med Dennis Ahlgren og Helgi Hrafn Jónsson.

Tina vandt GAFFA-Prisen '08 for anden gang i træk for årets bedste sangerinde.
The Road to Gävle

Tina Dickow lavede i 2008 soundtrack til den danske film Oldboys, og det udviklede sig hurtigt til hendes 6. album, da hun efter at have leveret musikken besluttede sig for at fortsætte med at skrive musik. Resultatet blev The Road to Gävle, som blev indspillet på ""Electric Lady Lab"", Jimi Hendrix' gamle studie. I den forbindelse gjorde hun det muligt for sine lyttere at komme tættere på hende, som hun selv beskrev det på sin Facebook-side. Det skete ved at lave en indsamling via Pledgemusic-sitet, der samler ind til gode formål. Tina Dickow gav mulige købere chancen for at få fat i nogle lidt mere personlige ting fra hende. F.eks. sangtekster efter ønske skrevet i hånden af hende. Det lykkedes Tina Dickow at opnå sit mål og ramme 3000 pledges inden tidsrammen på 30 dage. Størstedelen af musikken er blevet skrevet i starten af 2009 i en 3 måneders periode i Los Angeles og New York. I samme periode havde hun en afstikker til Europa for at filme Så godt som hjemme-reklamen for Scandinavian Airlines, der debuterede på de danske tv-skærme midt i april og som fik alle hende fem albums ind på top 100 samtidig, hvilket er første gang i dansk musikhistorie. I april var hun på en længere turné med Steffen Brandt i Danmark. I slutningen af 2009 flyttede hun tilbage til Danmark nærmere bestemt København.

Tina vandt GAFFA-Prisen '09 for tredje gang i træk for årets bedste sangerinde.

I februar 2010 vandt Tina to Robert-priser til de årlige Robert-uddelinger. Hun vandt prisen for 'Bedste Score' med sangen Rebel Song. Med samme sang vandt hun prisen for 'Årets Sang'. Rebel Song er fra Dickows sjette studiealbum, som er en videreudvikling på lydsporet, hun lavede til Nikolaj Steens film Oldboys.
Welcome Back Colour

I starten af 2010 optrådte hun i en uventet duet med Medina ved Zulu Awards. I marts var hun en tur i Bristol for at indspille et nummer til soundtracket til Hollywood-blockbusteren Clash Of The Titans sammen med Massive Attack-lydsmeden, Neil Davidge. Nummeret hedder The Storm That Brought You To Me. Samme måned var hun på Island for at indspille nummeret Welcome Back Colour med Helgi Jonsson. Det udkom som første single til Welcome Back Colour-albummet i juni og opnåede heftig A-rotation på P3.

I starten af juni spillede hun fire udsolgte koncerter i DR's Koncertsal med DR UnderholdningsOrkestret.

Samtidig blev hun optaget i Kraks Blå Bog. Over sommeren spillede hun igen på Grøn Koncert med fuldt band. I august spillede hun sin hidtil største solo-koncert ved den folkelige åbning af Aarhus Festuge. Welcome Back Colour, Tinas 7. album, udkom i Tyskland d. 24. september og i Danmark d. 27. England og USA måtte vente til starten af 2011. Albummet er en slags opsamling – med en blanding af de største radio-numre, 5 nye sange og så en cd med helt nye akustiske indspilninger af nyt, gammelt, velkendt og sjældent. 27 sange i alt. I efteråret tog Tina på sine hidtil største turneer i Danmark og Tyskland samt enkelte andre europæiske storbyer. I februar 2011 fulgte turneer i USA og England.
True North

I juni 2011 genoptog Tina succesen med DR UnderholdningsOrkestret og spillede fem udsolgte koncerter i DR Koncerthuset, Koncertsalen. Til disse koncerter blev sangen True North skrevet og opført.

Tina Dickow synger omkvædet på nummeret Helt Alene på hiphop-gruppen Suspekts album Elektra der udkom i september 2011.[6]

I efteråret 2011 flyttede Tina til Reykjavik, Island, sammen med kæresten Helgi Hrafn Jónsson.

Tina Dickow optrådte til Spil Dansk Dagen i 2011. Tina Dickow spiller bl.a. en udgave af »Fugleflugt« af Pia Raug[7].

Den 14. November 2011 udkom en kombineret cd/dvd med navnet True North. True North indeholder en cd med 13 numre fra koncerterne med DR UnderholdningsOrkester fra juni 2011. Dvd'en indeholder en filmoptagelse fra koncerterne med DR UnderholdningsOrkester samt en række interviews. Dvd'en fungerer både som koncertfilm og portrætfilm. True North er produceret sammen med DR UnderholdningsOrkestret og Karl Bjerre Skibsted.[8]
Where Do You Go to Disappear
Tina Dico (2015)

I foråret 2012 startede Tina Dickow indspilningerne til sit næste studiealbum, Where Do You Go To Disappear, der blev indspillet i Tina Dickows eget studie i Reykjavik, Island, i samarbejde med Helgi Jónsson. Første-singlen fra pladen hedder Moon To Let der udkom både i et Zero 7- og et Fink remix.

Den 11. juli 2012 fødte Tina Dickow sit første barn. Faderen til Emil er Helgi Jónsson.[3][9]

I december 2012 optrådte Tina Dickow sammen med Helgi Jonsson til DR's Store Juleshow. Parret sang bl.a. en version af Joni Mitchells River. I samme måned optrådte Tina Dickow ved GAFFA Award 2012, hvor hun også vandt prisen som ""Årets Danske Sangerinde"".[10]

Den 21. januar 2014 fødte Tina Dickow en datter, som er hendes og Helgi Jónssons andet barn.
2018-nu: Fastland og stemmeskuespil i Frost 2

I 2018 udgav Dickow sit niende studiealbum Fastland[11][12]. I december samme år udgav hun julesangen Save a Seat, som hun skrev i forbindelse med en optræden ved et arrangement på TV2[13]. Hun spillede en række af koncerter i Danmark i det efterfølgende år, heriblandt en fælleskoncert med Mads Langer i Århus og en solo-optræden ved Operaen i København.[14][15] I 2019 debuterrede hun som stemmeskuespiller, eftersom hun var aktuel i Disneys animationsfilm Frost 2, hvor hun lægger stemme til rollen Dronning Iduna[16][17]. Hun medvirker på filmens soundtrack med numrene Svar På Alt og duetten Kom Nu Frem over for Maria Lucia Rosenberg[18].
Privat
Tina Dickow har dannet par med den islandske sanger og musiker Helgi Jónsson professionelt siden 2008. Sammen har de sønnen Emil Dickow Helgason fra juli 2012, datteren Jósefína Dickow Helgadóttir fra januar 2014 og sønnen Theodór Dickow Helgason fra januar 2017.",Kvinde
Pernille Rosendahl,"Pernille Rosendahl Larsen (født 22. marts 1972 i Aalborg) er en dansk sangerinde, sangskriver og producer der bl.a. er kendt som solokunstner, forsanger i indierock bandet Swan Lee og i rockbandet The Storm.[1] [2] Pernille Rosendahl har siden hun var 19 år haft en aktiv karriere, først som korsangerinde og fra 1997 som selvudgivende sangerinde.[3] Hun blev i 2005 kåret som ‘Året Sangerinde’ ved Danish Music Awards.[4] Hun har komponeret musik til film og teater, og hun er en aktiv stemme i den danske kulturdebat. Hun har i over tre årtier været en af Danmarks mest fremtrædende kvindelige sangerinder.[5]
Musikkarriere

Pernille Rosendahl er født og opvokset i Aalborg, og flyttede i 1982 til Nykøbing Falster.[6] Hun blev i 1985 en del af reggaebandet Rockae med trommeslageren Emil Jørgensen. I 1989 flyttede hun til København, hvor hun i 1990 startede på Sangakademiet. Her mødte hun Billie Koppel som introducerede hende for Annisette og Thomas Koppel, og hun blev korsanger i bandet Savage Rose. Fra 1991 til 1994 turnerede hun med Savage Rose og var med til indspilningen af albummet ‘Månebarn’ i 1992.[7] Hun sang i perioden også kor i Zapp Zapp, Majbritte Ulrikkeholm og Grabowski.[8] I 1995 tog hun til London hvor hun blev tilbudt flere pladekontrakter som soloartist, men takkede nej for at gå sin egen vej.[9] Hun samarbejdede også med produceren Tim Simenon om hendes mulige debutalbum, der dog aldrig blev udgivet.[7]
Swan Lee

I 1996 indspillede Pernille Rosendahl, guitarist Jonas Struck og trommeslager Emil Jørgensen EP’en Dream Away under Pernille Rosendahls eget navn.[10] Efter udgivelsen spillede Pernille Rosendahl, Jonas Struck, Richard Fortus (en) og Frank Ferrer (en) fra Guns N' Roses en showcase i New York under CMJ (en) Music Week.[11] I 1999 stiftede og navngav Pernille Rosendahl, Jonas Struck og Emil Jørgensen bandet Swan Lee efter et nummer af Syd Barret.[12] Her begyndte bandets kamp for at få en pladekontrakt, som er dokumenteret af filminstruktør Christina Rosendahl i den prisvindende filmdokumentar ‘Stjernekigger’ fra 2002.[13]

Swan Lee har udgivet tre albums på deres eget pladeselskab GoGo Records: Enter (2001), Swan Lee (2004) og The Garden (2023). De modtog DR’s P3-prisen ved P3 Guld i 2002 og blev nomineret seks gange til Danish Music Awards. I 2004 modtog Pernille Rosendahl prisen som Årets Sangerinde ved Zulu Awards. I 2005 modtog hun prisen som Årets Danske Sangerinde ved Danish Music Awards. Swan Lee gik i opløsning i 2005, men blev gendannet i 2023.[14] [15]
The Storm

Pernille Rosendahl og Johan Wohlert dannede i sensommeren 2007 rockbandet The Storm og skrev kontrakt med Universal Music i Danmark. I 2008 udgav de deres debut album Where the Storm Meets the Ground som var produceret af Roy Thomas Baker.[16] Albummet solgte over 25.000 eksemplarer og modtog en guldplade. I 2010 udgav de albummet Black Luck med producer Jacob Hansen, som solgte 1150 eksemplarer.[17] I 2011 udgav de deres tredje album Rebel Against Yourself.[18] Hvorfra singlen ”Lost in The Fire” var en af årets mest spillede sange i dansk radio.

I 2013 fortalte de til pressen, at de var gået fra hinanden men fortsat ville lave musik sammen.[19]
Soloartist

Den 1. april 2016 udkom hendes første soloalbum, Dark Bird, på hendes eget pladeselskab Dark Bird Inc. og var selvfinansieret.[20] Albummet blev skrevet og produceret af Pernille Rosendahl og Søren Vestergaard. Jonas H. Petersen var medsangskriver på to sange. Albummet blev mixet af Jeff Ellis (en) og indspillet i København og Los Angeles.[6] Albummet tog inspiration fra Højskolesangbogen, salmer af komponisten Carl Nielsen, det nordiske musikbibliotek, filmen Interstellar af Christopher Nolan og Hans Zimmers lyddesign. Med inspiration fra et interview af David Bowie i 2002, omhandlede albummet også hvor vigtigt det er at omfavne både det triste og positive i ens hverdag. Pernille Rosendahl udtalte i et interview med Julie Moestrup “Han sagde, at det mest triste ved den vestlige verden er, at moderne mennesker ikke tør omfavne både det mørke og lyse i deres hverdag. For ham gik livet ud på at acceptere al tristessen og melankolien, for det er også forbundet med al det vidunderlige og skægge.”[6] Berlingske skrev ""Efter en årrække væk fra søgelyset er det på hendes melankolimættede solodebut, »Dark Bird«, en langt mere personlig Pernille Rosendahl, som træder i skrøbelig musikalsk karakter. For sikke det klæder hende at skære ind til den følsomste kerne.""[21] Gaffa skrev ""| Melodierne er helt stilrene og lidt kølige i deres dæmpede kompositioner, der bygger på en lækker r&b og en trippende elektronisk gang.""[20]

I 2019 udgav hun albummet The Hurt som ligeledes var skrevet og produceret af Pernille Rosendahl og Søren Vestergaard.[22] Albummet var en personlig og musikalsk fortælling om alenehed og en barndom præget af vold og svigt. Gaffa skrev ""Sårbarheden udspilles fuldt ud i de let dystre, men altid iltgivende sange. Det er minimalistiske tegnede melodier, der får krop og udtryk gennem prunkløse basgange og fartgivende synthflader.""[23] To af teksterne til sangene ""In the Middle of the Ends of Time"" og ""Dreams"" er skrevet af den Grammy-nominerede sangskriver Pamela Phillips-Oland. Albumcoveret var taget af fotograf og model Helena Christensen.

Pernille Rosendahls to solo albums var blandt andet inspireret af salmer fra Højskolesangbogen og fællesskabsfølelsen som musik giver. For at give publikum en mere intim oplevelse af hendes musik turnerede hun i kirker og på museer, herunder i Christians Kirke, Hover Kirke, Dronninglund Kirke, Ansgars Kirke, Vestervang Kirke, Gråsten Slotskirke, Skagen Kirke, Trekroner Kirke, Brandkjærkirken, Sct. Michaelis Kirke, Præstevang Kirke, Treenighedskirken, Sct. Pauls Kirke, Virklund Kirke, Holstebro Kirke, Hinnerup Kulturhus, Kirke Hylling, Arken Museum for Modern Art, Rudolf Tegners Museum, HEART i Herning, Faaborg Museum, Kunsten Museum of Modern Art Aalborg, Thorvaldsens Museum, Johannes Larsen Museet, Charlottenborg Kunsthal og Kutuaq i Nuuk.[24] Om samarbejdet med kulturinstitutionerne, udtalte hun til KBH Museer “For mig skal koncerter helst være en 360 graders oplevelse af de fysiske rum, kunsten og musikken. Det gør op med de forventninger, publikum som regel har til en koncert.”[25]

Pernille Rosendahl har samarbejdet med flere kunstnere og medvirket på flere albums, herunder med Puddu Varano (2001), Claus Hempler (2004), Kesi (2012) og Kristian Leth (2022). i 2002 medvirkede hun på nummeret ""You & I"" med Filur (2002), der siden blev remixet af Trentemøller. I 2008 medvirkede hun på sangen ""Mary Ann's Place"" af det danske metalband Volbeat fra deres album Guitar Gangsters & Cadillac Blood.
Kultur og aktivisme
Aktivisme

Pernille Rosendahl har deltaget i debatter om ligestilling, #metoo, musikere-, kvinders- og børns rettigheder samt vigtigheden af kunstens rolle.[26][25] Hun har også været aktiv i debatten om musikeres rettigheder og problematikken omkring streamingtjenesterne.[27] Hun deltog i 2016 i debatten om musikkens fremtid på Folkemødet på Bornholm,[28] og skrev med forkvinde i KODA Anna Lidell en kronik om den ubalancerede aflønnings fordeling i musikbranchen.[29] I 2022 turnerede hun med Danmark’s Underholdnings Orkester og skrev med direktør Andreas Vetø et debatindlæg med om at fremme mangfoldige kulturoplevelser i Danmark.[30]

For at hylde Kvindernes Internationale Kampdag, deltog Pernille Rosendahl i 2014 i koncert arrangeret af Kvinfo i Den Sorte Diamant.[31] [32] Som en del af Golden Days 2022 festivalen med teamet ‘Queens’, skabte hun med Rungstedlund en sanselig vandringskoncert der hyldede forfatteren Karen Blixen i deres fuglereservat.[33]
Korsang og Højskolesangbogen

Pernille Rosendahl har udtalt flere gange at korsang har haft en stor betydning for hende.[34] I 2016 co-foundede hun koret KORAGE med sangerinderne Sharin Foo, Hannah Schneider, Karen Mukupa, Josephine Philip, Rebekka Maria, Kristina Holgersen og Louise Alenius Boserup.[35] I 2017 blev de inviteret af IBM til at lave et musikalsk eksperiment med den kognitive computer, Watson. Computeren udvalgte tekster og lydfiler fra hver sangerinde og omdannede disse til et samlet musikalsk værk som koret opførte. Samme år optrådte koret også under opsætningen ‘Porøset’ på Det Kongelige Teater.

I 2018 blev Pernille Rosendahl inviteret af DR's Pigekors chefdirigent Philip Faber til at fortolke en række salmer fra Højskolesangbogen til serien ‘Din Danske Sang’ der blev sendt fra DR Koncerthuset.[36] Hun fortolkede blandt andet ’Sig nærmer tiden, da jeg må væk’, ‘Se Nu Stiger Solen’ og ‘Drømte mig en drøm i nat’. Hun udtalte “Jeg ser det som en ære at fortolke de her sange, som fortæller historien om de mennesker, der har boet i vores land. Jeg havde selvfølgelig en ærefrygt og respekt over for materialet, fordi sangene er så godt skrevet, men de fortjener også nutidige fortolkninger, så de fortsætter med at spille sin væsentlige rolle for vores følelse af fællesskab som land.”[25]
Filmmusik

I 2004 blev hendes sang ‘Someday’ til filmen ‘Rembrandt’ nomineret til en Robert. I 2006 genindspillede hun D-A-D's sang ‘Laugh 'n' a Half’ til Christina Rosendahls film Supervoksen. Hun optrådte også som receptionist i filmen. I 2011 blev Pernille Rosendahl, Kristian Leth og Fridolin Nordsø nomineret til en Robert for 'Årets Sang’ med ‘Secret Life’, som de havde komponeret til filmen ‘Lost in Africa.’ Hun har også lagt stemme til Smølfine i filmene Smølferne fra 2011 og 2013.[37]
TV

Fra 2010 til 2012 var Pernille Rosendahl dommer i talentshowet X Factor på DR1. Hun var i alt dommer i 3 sæsoner. I 2010 var hun mentor for solister over 25 og førte dermed Thomas Ring til finalesejren den 27. marts 2010 i Parken. Hun var desuden med til at skrive vindersangen ""My Dream"", som blev Rings første single. I 2012 førte hun ligeledes Ida Østergaard Madsen til sejren i Boxen i Herning.[38]

I 2018 deltog hun i TV2 programmet ‘Toppen af Poppen’ med Søren Sko, Lis Sørensen, Silas Bjerregaard, Thøger Dixgaard, Claus Hempler og Annika Aakjær.[39]

I 2019 deltog hun i kulturserien ‘Åndernes huse i Norden’ hvor vært Barbara Læssøe Stephensen besøger en række kunstnerhjem i Norden med nogle af vores tid store nordiske kulturpersonligheder.[40] Pernille Rosendahl, arkitekt Kjetil Trædal Thorsen (en) fra Snøhetta og tekstildesigner Johanna Gullichsen udforsker kollektivet Hvitträsk i Finland, og diskutere arkitekturen, fællesskabet og kulturen i og omkring stedet.

I 2021 deltog hun i DR-programmet 'Skattejagt på Museet' med forfatter Knud Romer og direktør Mads Holst for Moesgaard Museum.[41] Med udgangspunkt i museets samling, skrev hun sangen Vuggevise til verdens bedst bevarede moselig Grauballemanden.

I 2022 deltog hun i DR2’s dokumentar serie ‘DR2’s Store Danske Rock Historie’ om dansk rockmusiks historie hvor hun blev interviewet af D-A-D’s Jacob Binzer.[42]
Teater

I 2012 medvirkede hun i Nikolaj Cederholm’s ‘Hey Jude’ teaterkoncert om The Beatles på Østre Gasværk med Cecilie Stenspil, Troels Lyby, Jimmy Jørgensen og Mark Linn.[43] I anledning af Aarhus som Europæisk Kulturhovedstad i 2017, deltog hun i danseteaterkoncerten ‘Elsker Dig Forevigt’ med Black Box Dance Company Holstebro og koreograf Marie Brolin-Tani.[44] Stykket var baseret på Susanne Biers film af samme navn. Pernille Rosendahl og Søren Vestergaard skabte musikken som også inkluderede sange fra hendes debut album Dark Bird.[45]

I 2021 samarbejde de igen og skabte hybrid danseteaterkoncerten ‘Vita Danica’ på Aarhus Teater med Black Box Dance Company Holstebro, instruktøren Sargun Oshana, arkitekt og scenograf Sarah Fredelund og designeren Mark Kenly Domino Tan.[46] Stykket hyldede den danske folkesjæl gennem dans og musik fra nutiden, og inkluderede mere end 20 sange fra Salmebogen og højskolesangbogen.[47] Børsen skrev “En øjenåbner ind til vores fælles nationalarv"", fortolket gennem kroppe, musik og billeder. Men omvendt er den også meget moralsk, for den minder os om, at vi aldrig bør glemme eller nedgøre, hvem vi er, eller hvilken kulturarv vi er rundet af. Det er det, "" Vita Danica"" kan og vil. ""Få os til at stå ved, hvem vi er på godt og ondt.”[46]
Privatliv

Pernille Rosendahl er gift med tidligere minister Kristian Jensen.[48] Hun dannede par med musiker Johan Wohlert fra 2004 til 2011, og i 2006 fik de sønnen Tristan.

Pernille Rosendahl er lillesøster til filminstruktøren Christina Rosendahl, som bl.a. har instrueret Stjernekigger, Supervoksen og Idealisten. Hun er storesøster til hiphopproducer Vagn Luv (Mikael Vagn Khattar Larsen), der bl.a. har produceret for U$O, Jooks, Karen og senest Katinka.

I forbindelse med lanceringen af Christina Rosendahls dokumentar ""Vold i Kærlighedens Navn"", der dokumenterer kvinders fortællinger om vold fra krisecentret Danner, beskrev søstrene, hvordan de voksede op med vold og frygt.[49] Som 10-årig flyttede hun med sin søster, lillebror og mor til Nykøbing Falster, da de var nødt til at gå under jorden pga. deres voldelige far.[50] I 2004 fortalte Pernille Rosendahl om at blive forladt som treårig på et hotelværelse i serien ‘Sange fra 1. sal’ hvor hun efterfølgende sang Paul McCartneys nummer ‘Waterfalls.’[51]

I anledning af Pernille Rosendahls 50 års fødselsdag bragte Politiken en artikel af journalist Erik Jensen, som blev kritiseret for at være sexistisk, blandt andet i en kronik af hendes søster Christina Rosendahl.[52] Chefredaktør Christian Jensen og journalist Erik Jensen undskyldte efterfølgende omtalen over for Pernille Rosendahl.[53] [54] ",Kvinde
Kira Skov,"Kira Amdrup Skov (født 6. juni 1976) er en dansk sangerinde, der er kendt som frontfigur i rockgruppen Kira & The Kindred Spirits.
Opvækst

Kira Skov blev født på Nørrebro i København i 1976 og voksede op i Rødovre.
Kira Skov, The Music of Nicolai Munch-Hansen, Aarhus 2018
Karrieren

I 1993 tog hun til London, hvor hun mødte en 17 år ældre guitarist, Eve, som hun fulgte til USA. Sammen med Eve og bl.a. Laust Sonne dannede hun et band Butterfly Species, der eksisterede til 1997. På det tidspunkt gik hun fra Eve og rejste til London, hvor hun var bosat i yderligere fire år. Her søgte hun efter et band og begyndte at skrive sine egne sange. I perioden indspillede hun bl.a. med guitaristen Jeff Beck.

Skov flyttede tilbage til Danmark i 2002.

I 2001 fik Hun et toårigt igangsætningsstipendium fra Statens Kunstfond, hvilket gjorde det muligt for hende at koncentrere sig om at skrive sange. Samme år dannede hun ""Kira & The Kindred Spirits"", og bandet indspillede den første plade. Pressen var hurtig til at hylde Kira Skov, og Politikens anmelder Erik Jensen kaldte hende “ Det største naturtalent længe set i dansk rock” i anmeldelsen af hendes debutkoncert med bandet på Rust i 2002. De følgende år markerede gruppen sig som liveorkester med Kira Skov som det dynamiske kraftcenter. Gruppen indspillede de følgende år flere plader med fine anmeldelser.

I den store offentlighed blev Kira Skov for alvor kendt ved at synge duet med Lars H.U.G. til Rock'n'royal i 2004 umiddelbart før brylluppet mellem kronprins Frederik og kronprinsesse Mary.

I 2007 optrådte Skov med sit band i 13 opførelser af balletforestillingen Rapsody på Det Kongelige Teaters gamle scene, med originalt materiale, håndplukket fra hendes tre udgivelser med Kira and the Kindred Spirits. Koreografen Nicolo Fonte instruerede balletten, med kostumer af Mads Nørgaard. Forestillingen blev en stor succes.

I oktober 2007 blev det annonceret, at hendes band, Kira & the Kindred Spirits gik i opløsning, og at Kira Skov derefter ville forfølge en solokarriere, dog i samarbejde med Nicolai Munch-Hansen fra bandet.

Siden har hun indgået i samarbejde med en række forskellige musikere, bl.a. med trip-hop-stjernen Tricky, og hun medvirkede i en film instrueret af ovennævnte, med premiere i efteråret 2007. Senere deltog hun i sommeren 2008 i en omfattende verdensturné som gæst i Trickys band på festivaler i Europa, Japan, Korea og Rusland. Hun skrev kontrakt med Tricky og pladebranchelegenden Chris Blackwells nyopstartede selskab Brownpunk. Selskabet gik dog til grunde på grund af interne stridigheder, og Skov fik ikke et gennembrud med dette, som man havde forventet. Siden har hun arbejdet sammen med Peter Peter (Peter Schneidermann) fra Sort Sol, og de skabte i fællesskab bandet Persona. Hun indspillede desuden en plade sammen med den svenske producer Tore Johansson under navnet The Gospel og har samarbejdet med en lang række andre danske kunstnere som Sebastian, Steffen Brandt m.fl.

I 2008 udkom Kira Skovs første soloplade The Rail Train, the Meadow, the Freeway and the Shadows, med backup fra bandet The Ghost Riders. Herefter udgav hun pladen Look Up Ahead i september 2010 produceret med producer og musiker John Parish. Pladen blev indspillet på Island.

I 2011 optrådte hun med koncerter under vinterjazzen med en Billie Holiday-hyldest: Kira Skov sings Billie Holiday, bl.a. i Glassalen i Tivoli, og i efteråret 2011 udgav hun Memories of Days Gone By i samarbejde med blandt andet Nicolai Munch Hansen og Jacob Dinesen og modtog meget fine anmeldelser.

I december 2012 var der premiere på portrættet “Fra Kira til Billie” på DK4.

I 2013 udgav Skov sit tredje soloalbum When We Were Gentle sammen med Nicolai Munch-Hansen, Oliver Hoiness, Simon Toldam og RJ Miller. Pladen blev produceret af John Parish og indspillet og mixet af Paul Corkett. Politiken fulgte Kira Skov igennem hele processen. Pladen kom på gaden i oktober 2013 og fik en overvældende modtagelse. 6 hjerter i Politiken og 5 stjerner i alle de øvrige dagblade. Pladen udkom desuden i Tyskland, Frankrig og Polen samt i Japan og Taiwan.

I september 2014 udgav Kira Skov sammen med Marie Fisker albummet The Cabin Project, der var optaget i Canada. Medvirkende er guitaristen Oliver Hoiness og multiinstrumentalisten Ned Ferm - assisteret af produceren Mark Howard.[2] Projektet blev til ved at rejse midler gennem crowdfunding via Boomerang

Det fjerde soloalbum var skabt med det samme band som We Where Gentle, igen i samarbejde med John Parish og Paul Corkett, og udkom i 2015. Titlen er May Your Mind Explode a Blossom Tree. Den blev ligeledes godt anmeldt.

I 2014 modtog Kira Skov Statens Kunstfonds treårige arbejdslegat.

Hendes nummer ""Now I Know"" fra 2015 bliver spillet i tv-serien Bones, afsnittet ""The Monster in the Closet"" (sæson 11, episode 13) med premiere 28. april 2016.[1]
Priser m.m.

    2007: Gaffa Prisen som ""Årets danske sangerinde""
    2007: Danish Music Award som ""Årets sangerinde""
    2009: Robert for ""Årets sang"" for ""Riders of the Freeway"" fra filmen Frygtelig lykkelig
    2009: Heinrich Prisen for sit engagement i asylproblematikken i Danmark og for koncerter rundt på asylcentrene i Danmark
    2013: Præmie fra Kunstfonden for udgivelsen When We Were Gentle. Kunstfonden vælger hvert år 3-4 danske udgivelser at præmiere
    2014: Den danske kritikerpris Årets Steppeulv for både Årets album og Årets vokalist. Samme år modtog hun Carl Prisen for sine tekster til pladen When We Where Gentle

Privat
Kira Skov var gift med bassist og keyboardspiller Nicolai Munch-Hansen. ",Kvinde
Fallulah,"Fallulah (født Maria Christina Apetri den 6. februar 1985) er en dansk-rumænsk sangerinde og sangskriverske. Hun brød igennem med singlen ""Out of It"" i 2011 – temasangen til komedieserien Lykke – fra det platin-sælgende debutalbum, The Black Cat Neighbourhood (2010).[1][2][3][4][5][6]

Fallulah befinder sig musikalsk inden for popgenren, men har tilføjet sit eget twist, blandt andet i form af indierock og Balkan-beats, som tilfører hendes musik et strejf af folklore. Fallulah beskriver selv sin musik som ""rocket og dansabel folk-music"", der går hele vejen fra Balkan til Broadway. Fallulah har optrådt på Start! festivalen, Roskilde Festival og været udnævnt til ""Soundvenue Selected"". Hendes musikvideoer bærer præg af hendes baggrund som danser,[kilde mangler] hvilket ses tydeligt[kilde mangler] i både videoen ""Bridges"",[7] ""Superfishyality"" og hendes første udsendte single ""I Lay My Head"".[8]
Baggrund

Fallulah voksede op i Tårnby på Amager som datter af en rumænsk fader og dansk moder.[9] Faderen var koreograf i balkandans og hendes moder var danserinde.[10] Fallulahs første leveår var præget af hektisk aktivitet med danseture på Balkan og i Østeuropa. Det fik en ende, da Fallulah som ni-årig mistede sin fader.[10]

Moderen og Fallulah flyttede til Jyderup, hvor Fallulah fortsatte med at danse, og tog sin studentereksamen på Kalundborg Gymnasium og HF i 2004.[11] Som 21-årig flyttede hun til New York og begyndte på Broadway Dance Center, men vendte tilbage til København for at satse på musikken.[10]

Fallulah boede siden sommeren 2009 på Frederiksberg med sin kæreste, sangeren Thomas Holm.[12][13] Parret har sammen datteren Gloria fra 2016. I efteråret 2019 annoncerede parret, at de venter tvillinger.[14] Den 23. marts 2020 nedkom Fallulah med tvillinger.[15] Familien bor i dag i Hvidovre.[16]
Musikkarriere
The Black Cat Neighbourhood (2009–11)
Fallulah optræder på Stockholms Kulturfestival i 2010.

Fallulah skrev kontrakt med Sony Music i sommeren 2009, og udgav sin debutsingle ""I Lay My Head"" den 28. august 2009.[2] Sangen blev valgt som P3s Uundgåelige i uge 38.[17] Herefter fulgte singlerne ""Give Us a Little Love"" og ""Bridges"". Sidstnævnte var den mest spillede sang på P3 i hele 2010.[18]

Fallulah udsendte sit debutalbum, The Black Cat Neighbourhood den 8. februar 2010, der er blevet til i samarbejde med producer Fridolin Nordsø. På albummet er Fallulah blevet sammenlignet med navne som Florence And The Machine og Bat For Lashes.[19] Albummet blev i september 2011 certificeret platin for 20.000 solgte eksemplarer.[20]

I januar 2011 havde DR premiere på komedieserien Lykke, som Fallulah har skrevet sangen ""Out of It"" til.[21] Fallulah fortalte i den forbindelse, at det er hendes drøm at nå så bredt ud som muligt.[21] ""Out of It"" har ligget #1 på både single- og airplay-hitlisten.[22][23] Singlen var den tredje bedst sælgende single i 2011 ifølge IFPI Danmark, med en platin-certificering for over 30.000 solgte eksemplarer.[24] Sangen var den mest spillede på P3 og P4 i 2011.[25] Ved Danish Music Awards 2011 vandt Fallulah priserne for Årets danske hit og Årets danske producer (sammen med Fridolin) for ""Out of It"".[26]

Fallulah vandt P3 Prisen og de medfølgende 100.000 kr. ved prisudelingen P3 Guld den 14. januar 2011.[27]

I 2011 modtog Fallulah 450.000 kr. i støtte fra Statens Kunstråds Musikudvalg.[28][29]
Escapism (2012–13)

Den 8. oktober 2012 udkom ""Superfishyality"", der var første single fra Fallulahs andet album Escapism.[30] Sangen blev efterfølgende valgt til P3s Uundgåelige.[31] Titlen er en reference til musikbranchen, som hun har et had/kærlighed forhold til: ""Jeg lever for at skrive sange, være i studiet og spille dem for mine fans. Men al det der foregår i kulissen, hænger mig til tider langt ud af halsen"". ""Superfishyality"" handler ifølge Fallulah om hendes ""forsøg på at navigere i den verden, som kan være fantastisk men også rådden og overfladisk"".[30]

Albummet Escapism udkom den 4. februar 2013, tre år efter udgivelsen af hendes debutalbum.[32] Fallulah har valgt titlen fordi hun betegner sig selv som ""en drømmer"", og forklarer: ""Eskapisme er nok noget, de fleste kan forholde sig til, og det kan både være godt og skidt. Nogle gange har man bare brug for at gemme sig fra hverdagslivet og synke ned i virkelighedsfjerne tv-serier. Det har jeg i hvert fald brug for i perioder. Men alt kan tage overhånd, og der er mange muligheder for at flygte fra virkeligheden i dag, og der er mange, der gør det.""[32]
Perfect Tense (2014–nu)

Med udgivelsen af Escapsism i 2013 havde Fallulah opfyldt sin kontrakt med Sony Music.[33] I slutningen af januar 2015 begyndte Fallulah at poste billeder på sociale medier af at hun var i London, og var i gang med at indspille et nyt album. I marts 2015 udkom Fallulahs 2 tidligere album internationalt gennem Instant Records, der ejes af den amerikanske producer Richard Gottehrer, der stod bag The Raveonettes' gennembrud i USA.[34] Den 4. september 2015 udkom den første single, ""Social Club"" fra Fallulahs tredje album. Den 23. oktober 2015 udkom singlen ""Sorrow Is A Shadow"". Sangen handler om hendes far, der døde af kræft da hun var 9 år. Den 11. december 2015 udkom den tredje single fra albummet, ""Ghostfriend"", samtidig med at det blev offentliggjort at titlen på det nye album vil blive Perfect Tense, og at det vil udkomme den 26. februar 2016. Derudover blev cover og trackliste offentliggjort. Albummet er produceret af Liam Howe, og udkommer gennem Instant Records.[35] Den 19. januar 2016 udkom fjerde single, ""Perfect Tense"" fra det stadig kommende album. Sangen er i øvrigt titelsangen fra albummet.

I marts 2016 tog hun med sit band på en længere Danmarkstour og spillede bl.a. i Vega, Gimle i Roskilde og Studenterhuset.

I 2016 deltog hun i det populære musik tv-program Toppen Af Poppen. Dette gjorde hun sammen med Ida Corr, Hanne Boel, Peter A.G, Djames Braun, Lau Højen (Carpark North) og Troels Gustavsen.

I 2019 skabte hun sit eget pladeselskab La Boom, som blev anvendt til de efterfølgende album All My Eyes Are Open[36] og Celeste.[37][38] ",Kvinde